# Foutherstel in ruimtelijke plannen

**Ambtelijk foutherstel in een ruimtelijke plan of besluit door de bronhouder,
zonder voorafgaand besluit, is het herstellen van de metadata c.q. de technische
kenmerken van het ruimtelijk plan of besluit of het opheffen van inconsistenties
in de planvoorraad tussen bronhouder en Ruimtelijkeplannen.nl.**

## Werkafspraak vs. Handreiking
Met de publicatie van de werkafspraak *‘Wijzigen reeds eerder gepubliceerde
plannen’* is ook dit hoofdstuk aan deze handreiking toegevoegd. Bij
onduidelijkheden, tegenstrijdigheden of fouten in de RO Standaarden kan het
werkveld de beheerders van de standaarden vragen hoe je de standaard nu moet
gebruiken totdat een officiële wijziging van de standaard de onduidelijkheid
recht zet. Deze tussentijdse adviezen over het gebruik van de RO Standaarden
heten werkafspraken. De werkafspraak *‘Wijzigen reeds eerder gepubliceerde
plannen’* betreft in dit geval geen wijziging van de Standaard Toegankelijkheid
Ruimtelijke Instrumenten/ Informatiemodel Ruimtelijke ordening maar een nadere
uitleg en dringend advies over de toepassing van de RO Standaarden bij
vastgestelde plannen. De hiernavolgende paragrafen zijn aanvullend op deze
werkafspraak.

## Aanpassing van vorm- of technische aspecten
De hoofdregel is dat foutherstel niet gaat over de inhoud van een plan of
besluit, maar om vorm- of technische aspecten die van belang zijn voor blijvende
raadpleegbaarheid, bruikbaarheid en toegankelijkheid van het plan. Foutherstel
is alleen mogelijk:

1.  Als het gebrek niet gaat over de inhoud van het besluit, maar om bepaalde
    metadata of inconsistentie tussen bronhouder en Ruimtelijkeplannen.nl kan
    worden volstaan met een ambtelijk herstel zonder besluit.

2.  Randvoorwaarde is dat een goede verantwoording van uitgevoerd foutherstel
    gewaarborgd is. Hierdoor kan later altijd gereconstrueerd worden wat de
    aanleiding van de hersteloperatie was en wie, wanneer, wat en hoe het
    herstel heeft uitgevoerd. Dat geldt nu binnen de context van de Wro, maar
    evengoed straks binnen de context van de Omgevingswet/ het DSO-LV.

Bij gebreken aan de inhoud van het plan of besluit zal het bevoegd gezag een
nieuw besluit moeten nemen of een nieuwe procedure moeten volgen.

## Verantwoording
Ook indien er geen juridische consequenties zijn verbonden aan het herstel van
de metadata, vragen aanpassingen van het plan wel om verantwoording: de
aanpassingen moeten gerechtvaardigd zijn en in ieder geval intern expliciet
verantwoord kunnen worden. Een duidelijke werkwijze helpt hierbij. De
aanbeveling is hierbij de volgende spelregels in acht te nemen:

1.  Een kennelijke verschrijving wordt opgelost met een ambtelijke wijziging.
    Dit betekent altijd dat de wijziging van de metadata van het plan, hetzij in
    een nieuwe versie, hetzij in dezelfde versie moet kunnen worden verantwoord.
    Intern wordt deze ambtelijke wijziging vastgelegd in het
    zaak/proces/documentbeheer systeem dat wordt gehanteerd door de bronhouder
    tijdens de planprocedure.

2.  Het is hierbij aan te bevelen om de gewijzigde versie van het ruimtelijke
    plan samen met de verantwoording van de wijziging door de bronhouder te
    archiveren. De oorspronkelijke versie (zonder aanpassingen in de metadata)
    hoort dan ook in het archief opgenomen te blijven.

3.  De planvoorraad op de weblocatie, met manifest, moet na afronding van het
    foutherstel (weer) gelijk zijn aan de planvoorraad bij de landelijke
    voorziening Ruimtelijkeplannen.nl.

In Bijlage 1 is een voorbeeld formulier opgenomen die de bronhouder kan
gebruiken voor verantwoording, en samen met de nieuwe versie van het ruimtelijke
plan intern archiveert (zie [paragraaf archiveren](#archiveren)).

## Uitvoeren foutherstel
Bij foutherstel zijn er in beginsel geen juridische consequenties aan verbonden.
De inhoud van het plan of besluit mag daarbij niet worden aangepast, ook niet de
bijbehorende geometrie. Het herstel van een plan kan voor de volgende kenmerken
van het plan of besluit:

-   Manifest

    -   Dossierstatus

-   Dataset

    -   Planidentificatienummer

    -   Type plan

    -   Naam van het plan

    -   Planstatus info (datum en status)

    -   Overheidscode / naam overheid

    -   Verwijzingen naar externe plannen

    -   Bijlage(n)

    -   HTML planteksten naar XML planteksten

De digitale waarmerken in geleideformulier/manifest ter borging van de
authenticiteit, onveranderlijkheid en volledigheid van de dataset, zullen door
de bronhouder ook opnieuw aangebracht moet worden bij publicatie van een nieuwe
of gewijzigde versie van een plan. De RO-software zorgt hier normaliter voor.

Het aanpassen van de verschillende onderdelen door de bronhouder is toegelicht
in de volgende hoofdstukken van deze handreiking ‘Data op orde’.

**Wat te doen?**  
De bronhouder verwijdert het ruimtelijke plan of besluit van de weblocatie en
uit het manifest. Door het verwijderen van het plan van de weblocatie, wordt
door de landelijke voorziening Ruimtelijkeplannen.nl het plan ook uit de
viewomgeving van Ruimtelijkeplannen.nl gehaald. Het plan is niet meer
raadpleegbaar via de viewer van Ruimtelijkeplannen.nl.  
De bronhouder past de betreffende metadata in dezelfde versie van het plan aan.
Het planidentificatienummer van het plan blijft hetzelfde. Het volledige
aangepaste plan zet de bronhouder binnen 24 uur weer op de weblocatie en in het
manifest. Het plan wordt door de landelijke voorziening geladen en is weer
raadpleegbaar via de viewer van Ruimtelijkeplannen.nl.  
De naam van het plan past de bronhouder alleen aan in het geval er een
schrijffout is in de GML, en daarmee een verschil is met de naam van het plan
opgenomen in de bekendmaking.

**Doorlooptijd van foutherstel**  
De gehele cyclus van foutherstel is mogelijk binnen 24 uur. Dit omdat
Ruimtelijkeplannen.nl sinds voorjaar 2018 nu tweemaal per dag de plannen harvest
bij de bronhouder. Het verwijderen kan ’s ochtends plaatsvinden, het plaatsen
van een nieuwe versie ’s middags. De ‘offline’ tijd van een plan blijft zo
minimaal.

## Inhoudelijke fouten: nieuw besluit
Bij inhoudelijke aanpassingen aan het plan is er geen sprak van foutherstel,
maar moet het ruimtelijke plan opnieuw worden vastgesteld. Groot verschil met de
vorige paragraaf is het planidentificatie. Bij foutherstel wijzigt het niet. Bij
een nieuwe versie van het plan in verband met (op)nieuw vaststellen wordt het
versienummer in de planidentificatie door de bronhouder gewijzigd.

**Wat te doen?**  
De nieuwe versie zet de bronhouder op de weblocatie en in het manifest. De
bronhouder haalt de vorige versie van de weblocatie en uit het manifest. De
landelijke voorziening laadt de nieuwe versie, en toont alleen de nieuwe versie
in de viewomgeving.  
Belangrijk: door deze aanpassing komt de verwijzing naar het
planidentificatienummer vanuit de bekendmaking niet meer (geheel) overeen met
het oorspronkelijke ruimtelijke plan in de landelijke voorziening
Ruimtelijkeplannen.nl. Met de bekendmaking van de nieuwe vaststelling moet ook
het nieuwe planidentificatienummer (inclusief versienummer) worden vermeld.

## Archiveren
Bij foutherstel ontstaan er twee planversies met hetzelfde
planidentificatienummer. Ook de tweede versie moet door de bronhouder intern
worden gearchiveerd. De onderbouwing die daarbij wordt gemaakt is in Bijlage 1
opgenomen. Na foutherstel en vastleggen van verantwoording is archiveren de
laatste stap in het proces van foutherstel. In deze paragraaf een kort overzicht
wat gedaan moet worden bij het archiveren van een ruimtelijk plan.

De samenhangende set bronbestanden conform de RO Standaarden is naast alle
analoge en digitale stukken, zoals de ondergrond, één van de onderdelen in de
planprocedure. De bestuursorganen zijn verplicht conform de Archiefwet- en
regelgeving de ruimtelijk plannen te archiveren met als doel de plannen in
goede, geordende en toegankelijke staat te brengen en te houden. Met de komst
van Ruimtelijkeplannen.nl is vaak gedacht dat deze website fungeert als digitaal
archief van de digitale ruimtelijke plannen. Dat is niet het geval; bronhouders
zijn zelf verantwoordelijk voor het digitaal archiveren van hun ruimtelijke
plannen.

**Wat te doen?**  
Geonovum heeft een Handreiking Archiveren ruimtelijke plannen[^3] opgesteld om
de bronhouder wegwijs te maken in de plichten en mogelijkheden van het digitaal
archiveren en archiveren van ruimtelijke plannen in het bijzonder. Het doel van
de handreiking is om een aanzet te geven voor personen die betrokken zijn bij
het archiveren van data en zij die betrokken zijn bij de creatie en vaststelling
van het ruimtelijke plan: ruimtelijke ordenaars, informatieverzorgers en
archivarissen bij een gemeente, provincie en het rijk. Een aanzet om het
werkproces zo in te richten dat ruimtelijke plannen worden gearchiveerd, conform
de voorgeschreven wet- en regelgeving. De handreiking richt zich op het
archiveren van de samenhangende set bronbestanden, wat slechts een deel is van
alle stukken in het planproces. Inmiddels zijn er applicaties op de markt die
bronhouders helpen hun digitale ruimtelijke plannen goede, geordende en
toegankelijke staat te brengen en te houden.

[^3]: De handreiking Archiveren ruimtelijke plannen is beschikbaar via de [Geonovum website](https://www.geonovum.nl/geo-standaarden/ro-standaarden-ruimtelijke-ordening) onder het kopje Handreikingen. 

Binnen het ruimtelijk planproces zijn diverse fasen te onderscheiden. Per
dossier kunnen deze fasen verschillen. Per fase wordt in het dossier van het
betreffende ruimtelijk plan (zaaktype) een subdossier aangemaakt. Wanneer meer
dan één fase per dossier/ zaak is te onderscheiden worden subdossiers meermalig
aangemaakt. Binnen het subdossier worden de betreffende bestanden opgeslagen; de
betreffende documenten. Dit zijn bijvoorbeeld de bronbestanden:

-   IMRO (plankaart)

-   Planteksten:

    -   regels

    -   beleids-/ besluitdocument

    -   toelichting

-   Vaststellingsbesluit

-   Bijlage(n)

-   Illustratie

-   Geleideformulier

Conform de Standaard Toegankelijkheid Ruimtelijke Instrumenten (STRI2012) kan de
samenstelling van de set bronbestanden per type ruimtelijke plan, maar ook per
fase van het plan, verschillen. Het is daarom van belang om van elke fase
(ontwerp, vastgesteld) een archief exemplaar te maken. Welke bestandsformaten
moeten worden gebruikt is tevens aangegeven in de STRI2012[^4].

[^4]: De STRI2012 is beschikbaar via de [Geonovum website](https://www.geonovum.nl/geo-standaarden/ro-standaarden-ruimtelijke-ordening/standaard-toegankelijkheid-ruimtelijke)
(zie [paragraaf consistent gebruik planstatus en dossierstatus](#consistent-gebruik-planstatus-en-dossierstatus))

De ondergrond op basis waarvan het plan vastgesteld is moet ook bewaard worden.
In het geval de ondergrond topografie is van de Basisregistratie Ondergrond, kan
deze in de basisregistratie worden opgevraagd. In het geval een andere
ondergrond dan de BGT is gebruikt, zal deze bij de bronbestanden digitaal
gearchiveerd moeten worden. Reden is dat het oorspronkelijk besluit op basis van
de ondergrond getoond moet kunnen worden.