## Aanleiding

Deze werkafspraak is opgesteld en vastgesteld in nauwe samenwerking tussen de volgende organisaties: 


<img src='media/LogoOrganisaties.jpg' alt='media/LogoOrganisaties.jpg' style='width: 100%;'></img>



Met het wijzigen van het Besluit uitvoering Crisis- en herstelwet in mei 2014
([Stb. 2014, nr.
168](https://zoek.officielebekendmakingen.nl/stb-2014-168.html)) en het aanvullen van de bijlagen bij de Crisis- en herstelwet
(zevende tranche)is het voor een aantal gemeenten mogelijk bestemmingsplannen (met verbrede reikwijdte) te
maken waarmee kan worden afgeweken van een aantal met name genoemde onderdelen
van de geldende wet- en regelgeving. De betreffende gemeenten experimenteren
hiermee in het kader van de Crisis- en herstelwet en doen tevens ervaring op ter
voorbereiding op de Omgevingswet. Een van de aspecten waar gemeenten onder
voorwaarden van af mogen wijken zijn de digitale aspecten met RO Standaarden en
Ruimtelijkeplannen.nl. 
In de huidige situatie dienen bestemmingsplannen te voldoen aan de op
basis van artikel 1.2.6 Bro opgestelde Regeling standaarden ruimtelijke ordening 2012. Deze regeling bevat vereisten met betrekking tot vormgeving, inrichting en
elektronische beschikbaarstelling van het plan: de RO Standaarden 2012.
Afgeweken kan worden onder de voorwaarde dat het Chw
bestemmingsplan wel elektronisch op een algemeen toegankelijke wijze beschikbaar
wordt gesteld en blijft op een door de raad te bepalen internetadres
(weblocatie). De landelijke voorziening Ruimtelijkeplannen.nl bevat een
verwijzing naar dit internetadres. Dit is bepaald met artikel 7c, lid 9 van
Besluit uitvoering Chw.

Deze werkafspraak heeft betrekking op de ontsluiting van de informatie van het
Chw bestemmingsplan via Ruimtelijkeplannen.nl. De werkafspraak gaat niet in op
de wijze van ontsluiten via een door de gemeente gekozen andere werkwijze of de
opbouw en inhoud van het digitale Chw bestemmingsplan. De werkafspraak geldt
voor alle gemeenten, of deelgebieden binnen die gemeenten, die op grond van
eerder genoemd Besluit uitvoering Crisis- en herstelwet mogen afwijken van de RO
Standaarden.

In [bijlage 1](#bijlage-1) van deze werkafspraak is een lijst van gemeenten
opgenomen uit de 6e tot en met de 10e tranche die bestemmingsplannen met
verbrede reikwijdte maken. In toekomstige tranches kan het aantal gemeenten
worden uitgebreid. In [bijlage 2](#bijlage-2) is de digitale verplichting in het
kader van de Chw nader toegelicht.

Het ministerie van Infrastructuur en Milieu en Geonovum zullen bij het
ontwikkelen van standaarden voor de Omgevingswet gebruik maken van de ervaringen
die de betreffende gemeenten opdoen bij het maken van Chw bestemmingsplannen.
Het is echter goed mogelijk dat niet alle ervaringen en gekozen oplossingen één
op één worden overgenomen in het toekomstige digitale omgevingsplan op grond van
de Omgevingswet.
