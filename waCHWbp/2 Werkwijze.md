## Werkwijze

Voor het digitaal ontsluiten van het Chw bestemmingsplan maakt de gemeente de
keuze in hoeverre de inhoud van het bestemmingsplan via Ruimtelijkeplannen.nl
raadpleegbaar is en of het authentieke plan interactief wordt gepresenteerd. In
deze werkafspraak worden twee opties omschreven:

1.  <u>Uitvoering met behulp van een contour op Ruimtelijkeplannen.nl</u>.  
    De gemeente stelt een contour met daaraan gekoppeld pdf´s van kaart,
    toelichting en regels beschikbaar die via Ruimtelijkeplannen.nl
    raadpleegbaar is; via een andere weblocatie stelt de gemeente het Chw
    bestemmingsplan op een algemeen toegankelijke wijze beschikbaar.

2.  <u>Uitvoering met behulp van een interactief raadpleegbaar plan op
    Ruimtelijkeplannen.nl</u>.  
    De gemeente stelt het Chw bestemmingsplan beschikbaar als authentiek plan
    waarvan de volledige inhoud via Ruimtelijkeplannen.nl interactief
    raadpleegbaar is.

Voor beide werkwijzen geldt dat het Chw bestemmingsplan via het tabblad
‘bestemmingsplannen’ van Ruimtelijkeplannen.nl raadpleegbaar zal zijn. Met
behulp van de zoekfunctie op Ruimtelijkeplannen.nl is het Chw bestemmingsplan
wel op naam *en* identificatienummer vindbaar. Het Chw bestemmingsplan zal
echter niet vindbaar zijn als afzonderlijk ‘plan type’; hiervoor zal gezocht
moeten worden met behulp van plan type ‘bestemmingsplan’ of
‘beheersverordening’.

De gemeente kiest voor **optie 1** in verband met een maximale beleidsmatige
invulling van het experiment en daarmee voor een maximale technische vrijheid.
Met deze optie voldoet de gemeente aan de minimum vereiste van artikel 7c, lid 9
onderdeel a Besluit uitvoering Chw.

De gemeente stelt via de landelijke voorziening Ruimtelijkeplannen.nl de contour
van het Chw bestemmingsplan beschikbaar met behulp van een uniek
plan-identificatienummer[^3]. Voor de contour wordt het plantype
‘beheersverordening’ gebruikt. Op een door de gemeenteraad te bepalen
internetadres stelt de gemeente het gehele Chw bestemmingsplan op een algemeen
toegankelijke wijze beschikbaar. De contour die de gemeente via de landelijke
voorziening beschikbaar stelt bevat een verwijzing naar dit internetadres. De
gemeente is er zelf verantwoordelijk voor dat het Chw bestemmingsplan dat op het
gemeentelijke internetadres te raadplegen is daar steeds beschikbaar is (met
behulp van eigen planviewer), dat het niet zonder formeel besluit gewijzigd kan
worden en dat het bestemmingsplan in deze vorm voldoende rechtszekerheid biedt.

[^3]: De toepassing van een uniek plan identificatienummer is voorgeschreven
door de *Standaard Toegankelijkheid Ruimtelijke Instrumenten 2012*. Ieder
ruimtelijk Wro plan, visie of besluit kent een ‘NL.IMRO’ nummer. Ondanks dat op
grond van het Besluit uitvoering Crisis- en herstelwet van de RO Standaarden mag
worden afgeweken, dient het plan wel een uniek planidentificatienummer te
hebben. Zonder uniek planidentificatienummer zal de Validator het plan afkeuren
en zal het niet geladen worden op Ruimtelijkeplannen.nl.

De authenticiteit, integriteit, volledigheid, beschikbaarheid en
raadpleegbaarheid van het Chw bestemmingsplan moet de gemeente met deze optie
zelf waarborgen. De reden hiervoor is dat de brongegevens van deze plannen niet
beschikbaar zijn conform de landelijk geldende standaarden (Regeling standaarden
ruimtelijke ordening 2012). Door het ontbreken van deze brongegevens kunnen deze
plannen naar verwachting overigens niet worden meegenomen in de algemene
technische overgang naar het omgevingsplan onder de Omgevingswet. Tot slot
worden deze plannen ook niet geleverd aan de download service bij PDOK in het
kader van de EU INSPIRE richtlijn. De gemeente dient dit mogelijk zelf te
verzorgen. Zie Bijlage 3 voor een toelichting wat gemeenten zelf moeten
waarborgen.

Met **optie 2** wordt voldaan aan de minimum vereiste vanuit de Chw en aan de
huidige RO Standaarden. De volledige inhoud van het Chw bestemmingsplan is
interactief via de landelijke voorziening Ruimtelijkeplannen.nl te raadplegen.
De gemeente hoeft hiermee geen eigen planviewer in te richten. Omdat de
volledige inhoud van het plan via Ruimtelijkeplannen.nl beschikbaar is, gelden
ook dezelfde waarborgen voor authenticiteit, integriteit, volledigheid,
beschikbaarheid en raadpleegbaarheid als voor de reguliere bestemmingsplannen.
Deze optie houdt beperkingen in aan de technische vrijheid die voortvloeien uit
de RO Standaarden waardoor beleidsmatig niet alle mogelijkheden van de Chw
kunnen benut.. Door het beschikbaar zijn van de brongegevens van deze Chw
bestemmingsplannen via de landelijke voorziening zal naar verwachting het plan
op dezelfde manier als alle reguliere bestemmingsplannen en beheersverordeningen
kunnen worden meegenomen in de technische overgang naar het omgevingsplan onder
de Omgevingswet.

In het vervolg van deze paragraaf worden beide opties toegelicht.

### Uitvoering met behulp van een contour op Ruimtelijkeplannen.nl

De gemeente heeft een weblocatie waar het Chw bestemmingsplan op een algemeen
toegankelijke wijze beschikbaar is. Aangezien dit plan een geometrische
plaatsbepaling moet bevatten[^4] zal die algemeen toegankelijke wijze een
interactieve raadpleegomgeving met behulp van een viewer moeten zijn. Daarnaast
stelt de gemeente conform de RO Standaarden 2012 een contour met kaartafbeelding
en tekst via Ruimtelijkeplannen.nl beschikbaar met een duidelijke verwijzing
naar het internetadres waar het Chw bestemmingsplan volledig interactief
raadpleegbaar is. De contour wordt met behulp van de RO Standaarden gemaakt:
IMRO[^5] plantype beheersverordening. In de bekendmakingen van de
terinzagelegging van het ontwerpplan en van het vastgestelde plan die in de
Staatscourant worden geplaatst neemt de gemeente het unieke
IMRO-plan-identificatienummer op, conform de voorschriften van de Staatscourant;
in de tekst van die bekendmakingen neemt de gemeente ook een verwijzing op naar
het internetadres waar het Chw bestemmingsplan op algemeen toegankelijke wijze
beschikbaar is.

[^4]: Van artikel 1.2.5 van het Besluit ruimtelijke ordening, die dit bepaalt,
kan niet worden afgeweken.

[^5]: IMRO: *Informatiemodel Ruimtelijke Ordening*. Voorgeschreven norm vanuit
Regeling standaarden ruimtelijke ordening 2012 en onderdeel van de RO
Standaarden.

De uitvoering van de contour is als volgt. Er wordt een contour vervaardigd met
behulp van het plantype beheersverordening. Van de kaart wordt een PDF/A bestand
gemaakt dat aan de contour wordt gekoppeld. Ook wanneer het plan meerdere
kaarten bevat moeten deze samen in 1 PDF/A bestand worden opgenomen. De tekst
van het Chw bestemmingsplan, wordt als 1 PDF/A bestand ook gekoppeld aan de
contour[^6]. Deze tekst kan bestaan uit regels en toelichting dan wel een
algemene inleiding op het bestemmingsplan. De kaart kan bestaan uit de kaarten
behorend bij het plan, of bijvoorbeeld een screen shot van hoe de kaart(en) word
en gepresenteerd. Hiermee heeft de raadpleger via Ruimtelijkeplannen.nl een
eerste indruk van het gebied en kan de raadpleger tekst lezen. Op deze manier
wordt voldaan aan de minimale vereisten uit het Besluit uitvoering Crisis- en
herstelwet. Op de gemeentelijke website kan de lezer vervolgens het gehele
bestemmingsplan met behulp van een planviewer raadplegen.

[^6]: Voor een volledig overzicht van te koppelen bestanden zoals het
vaststellingsbesluit, te hanteren bestandsnamen en – formaten, raadpleeg de
[*Standaard Toegankelijkheid Ruimtelijke Instrumenten 2012*](http://www.geonovum.nl/wegwijzer/standaarden/standaard-toegankelijkheid-ruimtelijke-instrumenten-stri2012)
en de toelichting op deze norm [*Praktijkrichtlijn Toegankelijkheid Ruimtelijke
Instrumenten 2012*](http://www.geonovum.nl/wegwijzer/standaarden/praktijkrichtlijn-toegankelijkheid-ruimtelijke-instrumenten-prtri2012)

Voor het maken en ontsluiten van het Chw bestemmingsplan met behulp van het
plantype beheersverordening verwijzen we voor een volledige toelichting naar de
Praktijkrichtlijn Gebiedsgerichte Besluiten (PRGB2012)[^7]. Enkele attributen en
waarden zijn hieronder nader toegelicht.

[^7]: De praktijkrichtlijn is een toelichting op de norm IMRO. Zie: [PRGB2012](http://www.geonovum.nl/wegwijzer/standaarden/praktijkrichtlijn-gebiedsgerichte-besluiten-prgb2012)

Attributen en waarden

Het typePlan is beheersverordening, de naam hiervan begint echter met “Chw
bestemmingsplan”. In de toelichting is in ieder geval beschreven welke
ruimtelijke plannen dit Chw bestemmingsplan vervangt.
In de toelichting is ook aangegeven op welke wijze en via welk internetadres de
volledige inhoud van het Chw bestemmingsplan is te raadplegen.
In het geleideformulier van dit plan wordt het internetadres opgenomen, in de
Klasse *Supplementen* in het onderdeel *startPagina*[^8]. Op deze wijze is via
Ruimtelijkeplannen.nl een hyperlink zichtbaar en kan de raadpleger direct het
interactieve Chw bestemmingsplan vinden.

[^8]: Zie paragraaf 5.3 van de norm [STRI2012](http://www.geonovum.nl/wegwijzer/standaarden/standaard-toegankelijkheid-ruimtelijke-instrumenten-stri2012)

**Tabel 1 Specifieke waarden Besluitgebied_X bij een beheersverordening**

| attribuut | waarde - toelichting                     |
|-----------|------------------------------------------|
| typePlan  | beheersverordening                       |
| naam      | De naam begint met “Chw bestemmingsplan” |

### Uitvoering met behulp van een interactief raadpleegbaar plan op Ruimtelijkeplannen.nl

De gemeente kiest ervoor de gehele inhoud van het Chw bestemmingsplan te
ontsluiten via Ruimtelijkeplannen.nl. In dit geval wordt dan gebruik gemaakt van
de RO Standaarden 2012. Hierdoor wordt voor de raadpleger zekerheid gegeven dat
de inhoud van het plan ook daadwerkelijk van de gemeente afkomstig is doordat
een digitale handtekening aan het plan is gegeven. De brondata is dan ook voor
een ieder beschikbaar, vindbaar via de index[^9]. Mogelijk werken de voorwaarden
die voortvloeien uit de RO Standaarden, en de SVBP in het bijzonder, beperkend
voor gemeenten die een maximale technische vrijheid zoeken om daarmee de door
hun gewenste maximale beleidsmatige invulling van het Chw bestemmingsplan vorm
te geven.

[^9]: Zie: [Index ruimtelijke plannen](https://www.ruimtelijkeplannen.nl/web-roi/index/?)

Voor het toepassen van deze optie bestaan twee alternatieven, waartussen de
gemeente kan kiezen. Bij alternatief 1 wordt gebruik gemaakt van het IMRO
plantype bestemmingsplan. Bij alternatief 2 wordt, met toepassing van het IMRO
plantype beheersverordening, een volledig interactief raadpleegbare
beheersverordening gemaakt.

<u>Alternatief 1: plantype bestemmingsplan</u>

Voor de werkwijze in de praktijk van het maken van het Chw bestemmingsplan met
toepassing van plantype bestemmingsplan en ontsluiten als authentiek en volledig
interactief raadpleegbaar plan via Ruimtelijkeplannen.nl zijn alle voor het
bestemmingsplan relevante normen van de RO Standaarden van toepassing, zoals de
Standaard Vergelijkbare Bestemmingsplannen (SVBP)[^10]. Voor een volledige
toelichting verwijzen we naar de Praktijkrichtlijn Bestemmingsplannen
(PRBP2012)[^11]. Enkele attributen en waarden zijn hieronder nader toegelicht.

[^10]: SVBP: *Standaard Vergelijkbare Bestemmingsplannen*. Voorgeschreven norm
vanuit Regeling standaarden ruimtelijke ordening 2012 en onderdeel van de RO
Standaarden. Zie: [SVBP2012](http://www.geonovum.nl/wegwijzer/standaarden/standaard-vergelijkbare-bestemmingsplannen-svbp20120)

[^11]: De praktijkrichtlijn is een toelichting op de normen IMRO en SVBP. Zie: [PRBP2012](http://www.geonovum.nl/wegwijzer/standaarden/praktijkrichtlijn-bestemmingsplannen-prbp2012)

Attributen en waarden

Het *typePlan* is bestemmingsplan, de *naam* hiervan begint echter met “Chw
bestemmingsplan”. In de toelichting is in ieder geval beschreven welke
ruimtelijke plannen dit Chw bestemmingsplan vervangt.

**Tabel 2 Specifieke waarden Bestemmingsplangebied bij een bestemmingsplan**

| attribuut | waarde - toelichting                     |
|-----------|------------------------------------------|
| typePlan  | bestemmingsplan                          |
| naam      | De naam begint met “Chw bestemmingsplan” |

<u>Alternatief 2: plantype beheersverordening</u>

Met dit tweede alternatief wordt een volledig interactief raadpleegbare
beheersverordening gemaakt. Voor de werkwijze in de praktijk van het maken van
het Chw bestemmingsplan met toepassing van plantype beheersverordening en
ontsluiten als authentiek en volledig interactief raadpleegbaar plan via
Ruimtelijkeplannen.nl zijn alle voor de beheersverordening relevante normen van
de RO Standaarden van toepassing, zoals de toelichtende Praktijkrichtlijn
Gebiedsgerichte Besluiten (PRGB2012)[^12]. Enkele attributen en waarden zijn
hieronder nader toegelicht.

[^12]: De praktijkrichtlijn is een toelichting op de norm IMRO. Zie: [PRGB2012](http://www.geonovum.nl/wegwijzer/standaarden/praktijkrichtlijn-gebiedsgerichte-besluiten-prgb2012)

Het verschil tussen dit alternatief en het toepassen van de contour (paragraaf
2.1) is dat alternatief 2 naast een plangebied ook informatie-objecten heeft, in
de vorm van *besluitvlakken* en *besluitsubvlakken*. Net als bij een
bestemmingsplan zijn alle functies en regels gerelateerd aan een locatie door
deze informatie-objecten.

In tegenstelling tot bestemmingsplannen bestaat er voor gebiedsgerichte
besluiten geen afspraak over de digitale verbeelding. De vormgeving van de
digitale verbeelding in kleuren, rasters, lettertypen e.d., wordt

niet opgenomen in de beheersverordening. Op Ruimtelijkeplannen.nl worden de
grenzen in een blauwtint en de vlakken transparant met een blauw raster getoond.
Daarnaast is het mogelijk een kaart als plaatje aan de beheersverordening toe te
voegen. Dit "plaatje" heeft echter geen geometrie en is derhalve louter
illustratief.

Attributen en waarden

Het *typePlan* is beheersverordening, de *naam* hiervan begint echter met “Chw
bestemmingsplan”. In de toelichting is in ieder geval beschreven welke
ruimtelijke plannen dit Chw bestemmingsplan vervangt.

**Tabel 3 Specifieke waarden Besluitgebied_X bij een beheersverordening**

| attribuut | waarde - toelichting                     |
|-----------|------------------------------------------|
| typePlan  | beheersverordening                       |
| naam      | De naam begint met “Chw bestemmingsplan” |