# Uitwerkingsplannen, wijzigingsplannen en herzieningen

**In dit hoofdstuk wordt toegelicht hoe met uitwerkingsplannen, wijzigingsplannen,
gedeeltelijke herzieningen en parapluplannen in de context van de RO Standaarden
moet worden omgegaan.**

## Uitwerkingsplan artikel 3.6 Wro

De gemeenteraad kan in een bestemmingsplan een uit te werken bestemming opnemen.
Het college kan vervolgens een uitwerkingsplan vaststellen.

### Toepasselijkheid RO Standaarden  
Artikel 8.1.2. Bro geeft voor de vormgeving en opmaak van het uitwerkingsplan
overgangsrecht. Een uitwerkingsplan dat een uitwerking is van een
bestemmingsplan waarvan het ontwerp ter inzage is gelegd voor 1 januari 2010 mag
worden vormgegeven en ingericht in overeenstemming met dat bestemmingsplan. Dit
geldt dus per definitie voor alle bestemmingsplannen die op basis van de WRO
zijn vastgesteld, maar ook voor bestemmingsplannen op basis van de Wro waarvan
het ontwerp als analoog plan ter inzage is gelegd tussen 1 juli 2008 en 1
januari 2010.
Op alle overige uitwerkingsplannen zijn de RO Standaarden 2012 van toepassing.

### Specifieke waarden

Voor de uitwerkingsplannen die moeten worden ingericht en vormgegeven conform de
RO Standaarden 2012 is Hoofdstuk 3 van deze praktijkrichtlijn van
overeenkomstige toepassing, met dien verstande dat bij het object
Bestemmingsplangebied bij het attribuut *typePlan* de waarde ‘uitwerkingsplan’
wordt ingevuld en dat een relatie moet worden gelegd met het bestemmingsplan
waarvan het uitwerkingsplan een uitwerking is. Dat laatste gebeurt door bij het
object Bestemmingsplangebied het attribuut *verwijzingNaarExternPlanInfo* in te
vullen*: het type, de naam en het idn* van het plan dat wordt uitgewerkt en als
rol van het externe plan 'ten gevolge van extern plan/besluit'.

Zie ook Tabel 11. Een uitwerkingsplan kent een eigen begrenzing en daarmee een
eigen plangebied.

**Tabel 11 Relatie naar extern plan bij een uitwerkingsplan**

![](media/8ffe2d08b9b99315a7fd9e821ef5d26b.png)

## Wijzigingsplan artikel 3.6 Wro

Bij het vaststellen van een bestemmingsplan kan de gemeenteraad het college van
burgemeester en wethouders de bevoegdheid geven onderdelen van het plan te
wijzigen. Het college kan vervolgens een wijzigingsplan vaststellen.

### Toepasselijkheid RO Standaarden  
Artikel 8.1.2. Bro geeft voor de vormgeving en opmaak van het wijzigingsplan
overgangsrecht. Een wijzigingsplan dat een wijziging is van een bestemmingsplan
waarvan het ontwerp ter inzage is gelegd voor 1 januari 2010 mag worden
vormgegeven en ingericht in overeenstemming met dat bestemmingsplan. Dit geldt
dus per definitie voor alle bestemmingsplannen die op basis van de WRO zijn
vastgesteld, maar ook voor bestemmingsplannen op basis van de Wro waarvan het
ontwerp als analoog plan ter inzage is gelegd tussen 1 juli 2008 en 1 januari 2010. Op alle overige wijzigingsplannen zijn de RO Standaarden 2012 van
toepassing.
De wijzigingsbevoegdheid, en daarmee dus het wijzigingsplan betreft soms een
relatief kleine wijziging zoals een wijziging van een functie of een
bouwaanduiding, soms een heel gebied met diverse bestemmingen. Ook is het
mogelijk dat de wijziging uitsluitend betrekking heeft op een onderdeel van de
regels.
De plangrens en daarmee het plangebied kan gelijk zijn aan het plangebied van
het bestemmingsplan dat wordt gewijzigd, maar kan ook een gedeelte daarvan zijn.
Bij een wijzigingsplan hoeft het plangebied niet volledig bedekt te zijn met
enkelbestemmingen. Enkelbestemmingen kunnen afhankelijk van de situatie volledig
weg worden gelaten of juist worden toegevoegd. In de regels behorende bij dit
plan is aangegeven of de betreffende bestemming(en) van toepassing worden
verklaard.

### Specifieke waarden  
Voor de wijzigingsplannen die moeten worden ingericht en vormgegeven conform de
RO Standaarden 2012 is Hoofdstuk 3 van deze praktijkrichtlijn van
overeenkomstige toepassing, met dien verstande dat bij het object
Bestemmingsplangebied bij het attribuut typePlan de waarde ‘wijzigingsplan’
wordt ingevuld en dat een relatie moet worden gelegd met het bestemmingsplan
waarvan het wijzigingsplan een wijziging is. Dat laatste gebeurt door bij het
object Bestemmingsplangebied het attribuut *verwijzingNaarExternPlanInfo* in te
vullen*: het type, de naam en het idn* van het plan dat wordt gewijzigd en als
rol van het externe plan 'ten gevolge van extern plan/besluit'.
Zie hiervoor Tabel 12. Een wijzigingsplan kent een eigen begrenzing en daarmee
een eigen plangebied.

**Tabel 12 Relatie naar extern plan bij een wijzigingsplan**

![](media/0cf18ea52f10c45f0f4d6ad1e98c0ab4.png)

## Gedeeltelijke herziening van 1 bestemmingsplan

Bij het herzien van een bestemmingsplan kan worden gekozen uit twee methodieken:  
-   Er kan een geheel nieuw bestemmingsplan worden opgesteld, al dan niet
    samenvallend met de begrenzing van een voorgaand bestemmingsplan of;
-   Er kan worden volstaan met het herzien van een gedeelte van het kaartbeeld
    en/of een gedeelte van de regels.  
In het eerste geval is sprake van een nieuw bestemmingsplan met een complete set
regels, toelichting en plankaart. Het plangebied is volledig gevuld met
enkelbestemmingen. Hoofdstuk 3 van deze praktijkrichtlijn is hierop volledig van
toepassing.
In het tweede geval kan gesproken worden van een gedeeltelijke herziening.
Alleen de onderdelen die wijzigen kunnen worden meegenomen in de herziening.
Voor de overige onderdelen wordt het oorspronkelijk bestemmingsplan van
toepassing verklaard. Consequentie hiervan is dat een raadpleger van dit plan
geen zelfstandig leesbare set regels tot de beschikking heeft.

De wijzigingen kunnen gering van omvang zijn en slechts een klein gedeelte van
een regel betreffen of slechts een klein gedeelte van het plangebied. Anderzijds
kan ook nagenoeg het gehele plan worden herzien, met uiteraard alle
tussenliggende mogelijkheden:  
-   een wijziging van de regels;
-   aanpassing van een bestemmingsvlak;
-   toevoegen of verwijderen van een functieaanduiding/maatvoering/ bouwvlak/
    bouwaanduiding;
-   toevoegen, aanpassen of verwijderen van een dubbelbestemming/
    gebiedsaanduiding.

## Toepasselijkheid RO Standaarden

Artikel 8.1.2. Bro geeft voor de vormgeving en opmaak van (gedeeltelijke)
herzieningen overgangsrecht. In dit artikel is bepaald dat de digitale vereisten
niet van toepassing zijn op een herziening van een bestemmingsplan, mits:  
-   het ontwerp van het bestemmingsplan dat wordt herzien ter inzage is gelegd
    vóór 1 januari 2010;
-   de herziening niet betrekking heeft op het vervangen van een in dat plan
    voorkomende bestemming (de herziening kan wel gebiedsaanduidingen en
    dubbelbestemmingen betreffen);
-   dan wel de herziening het gevolg is van een gedeeltelijke vernietiging van
    het bestemmingsplan.  
Een bestemmingsplan kan alleen analoog opnieuw worden vastgesteld wanneer dit
niet ouder is dan 10 jaar en aan een van de bovenstaande criteria voldoet. Op
alle overige gedeeltelijke herzieningen zijn de RO Standaarden 2012 van
toepassing.

De exacte begrenzing van het originele plangebied wordt alleen overgenomen
wanneer de herziening ook het gehele oorspronkelijke plangebied betreft,
bijvoorbeeld wanneer door de herziening de algemene bepalingen worden aangepast.
Het is evenwel ook mogelijk een deel van of een combinatie met een deel van een
ander plan te kiezen als begrenzing van het plangebied. Wanneer bijvoorbeeld
alleen de regels van de bestemming Wonen worden aangepast, bestaat het
plangebied alleen uit de vlakken met de bestemming Wonen.
Bij een gedeeltelijke herziening hoeft het plangebied niet volledig bedekt te
zijn met enkelbestemmingen.

### Specifieke waarden  
Voor de gedeeltelijke herzieningen die moeten worden ingericht en vormgegeven
conform de RO Standaarden 2012 is Hoofdstuk 3 van deze praktijkrichtlijn van
overeenkomstige toepassing, met dien verstande dat een relatie moet worden
gelegd met het bestemmingsplan dat gedeeltelijk herzien wordt. Dat laatste
gebeurt door bij het object Bestemmingsplangebied het attribuut
*verwijzingNaarExternPlanInfo in te vullen: het type, de naam en het idn* van
het plan dat wordt herzien en als rol van het externe plan 'ter vervanging van
extern plan'. Bij het object Bestemmingsplangebied wordt bij het attribuut
typePlan de waarde ‘bestemmingsplan’ ingevuld.
Zie ook Tabel 13. Een herziening kent een eigen begrenzing en daarmee een eigen
plangebied.

**Tabel 13 Relatie naar extern plan gedeeltelijke herziening van 1
bestemmingsplan**

![](media/ab00bcb59f746b15ddeaeeef210e377b.png)

## Gedeeltelijke herziening meerdere bestemmingsplannen: parapluherziening  
Het begrip "parapluplan" wordt gehanteerd voor een bestemmingsplan dat
gelijktijdig een (groot) aantal andere bestemmingsplannen gedeeltelijk herziet.
In feite betreft dit een verzameling van gedeeltelijke herzieningen die niet
afzonderlijk, maar met één besluit worden vastgesteld.

### Toepasselijkheid RO Standaarden  
Met betrekking tot de vormgeving en de digitaliseringsverplichtingen van de
parapluherziening, is paragraaf 4.3.1 volledig van toepassing.
De exacte begrenzing van het totaal van alle originele plangebieden kan worden
overgenomen. Het is evenwel ook mogelijk een deel te kiezen als begrenzing van
het plangebied. Bij een parapluherziening hoeft het plangebied niet volledig
bedekt te zijn met enkelbestemmingen.

### Specifieke waarden  
Voor de parapluherzieningen die moeten worden ingericht en vormgegeven conform
de RO Standaarden 2012 is Hoofdstuk 3 van deze praktijkrichtlijn van
overeenkomstige toepassing, met dien verstande dat een relatie moet worden
gelegd met de bestemmingsplannen die gedeeltelijk herzien worden. Dat laatste
gebeurt door bij het object Bestemmingsplangebied het attribuut
*verwijzingNaarExternPlanInfo* in te vullen*: het type, de naam en het idn* van
het plan dat wordt herzien en als rol van het externe plan 'ter vervanging van
extern plan'. Het attribuut *verwijzingNaarExternPlanInfo* moet meerdere malen
worden opgenomen, voor ieder plan dat wordt herzien. Bij het object
Bestemmingsplangebied wordt bij het attribuut typePlan de waarde
‘bestemmingsplan’ ingevuld.

Zie ook Tabel 14. Een parapluplan kent een eigen begrenzing en daarmee een eigen
plangebied.

**Tabel 14 Relatie naar extern plan bij een parapluherziening**

![](media/5ab38ac4e545e1c472d50342c67a65f1.png)