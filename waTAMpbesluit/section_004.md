## Aandachtspunten

**Validatie en weergave**  
Voor het Wro-inpassingsplan geldt, net als voor het bestemmingsplan, dat de Standaard Vergelijkbare Bestemmingsplannen (SVBP2012) gebruikt moet worden. De inhoudelijke verplichtingen voor het toepassen van de SVBP2012 vervallen onder de Omgevingswet.
Het TAM-projectbesluit wordt via Ruimtelijkeplannen.nl en de overbruggingsfunctie van het Informatiehuis Ruimte beschikbaar gesteld aan het DSO. Om die reden moet het TAM-projectbesluit technisch voldoen aan de validatie-eisen die ook aan bestemmingsplannen en inpassingsplannen worden gesteld. De validatieservice van Ruimtelijkeplannen.nl blijft ook nu, na het inwerkingtreden van de Omgevingswet hierop toetsen. Dit betekent voor de opstellers van het TAM-projectbesluit dat voor de naamgeving van objecten strikt de technische voorschriften van de SVBP2012 moeten worden gevolgd, inclusief de vrijheden en mogelijkheden voor 'eigen' objecten die de SVBP2012 biedt. 

TAM-projectbesluiten worden weergegeven in de DSO-viewer(s) van het Omgevingsloket. Voor het Wro-inpassingsplan geldt dat de RO Standaarden de provincies geen mogelijkheid bieden om zelf invloed uit te oefenen op de weergave op de kaart. Datzelfde geldt voor TAM-projectbesluiten.

In het <a href='https://docs.geostandaarden.nl/tpod/def-st-TPOD-PB-20231215/' target='_blank'>Toepassingsprofiel (TPOD) projectbesluit</a> zijn de inhoudelijke aspecten van het projectbesluit toegelicht, waaronder het overgangsrecht en de overgangsfase. We verwijzen de TPOD projectbesluit als leidraad voor provincies bij de inhoudelijke keuzes voor het projectbesluit dat met behulp van de TAM-projectbesluit wordt opgesteld en ontsloten.

**Einde van de tijdelijke alternatieve maatregelen per 1 januari 2026**  
Het [Besluit elektronische publicaties regelt in artikel 11.1](https://wetten.overheid.nl/BWBR0045037/2025-01-01#Hoofdstuk11) dat per 1 januari 2026 geen nieuwe TAM-projectbesluiten meer in procedure mogen worden gebracht. Voor een TAM-projectbesluit, waarvan uiterlijk op 31 december 2025 een ontwerp ter inzage is gelegd, mag de procedure op basis van de [RO Standaarden](https://www.geonovum.nl/geo-standaarden/ro-standaarden-ruimtelijke-ordening), als bedoeld in de [Regeling standaarden ruimtelijke ordening 2012](https://wetten.overheid.nl/jci1.3:c:BWBR0031829&g=2025-11-12&z=2025-11-12), zoals deze gold onmiddellijk voor 1 januari 2024, worden afgerond. 

Omdat voor het TAM-projectbesluit voor de publicatie gebruik wordt gemaakt van het ‘oude spoor’, namelijk het doen van de mededeling in het provincieblad via [DROP](https://www.koopoverheid.nl/voor-overheden/gemeenten-provincies-en-waterschappen/drop) en het digitaal beschikbaar stellen van de planbestanden via [www.ruimtelijkeplannen.nl](http://www.ruimtelijkeplannen.nl/), is het belangrijk dat zowel de mededeling als ook het digitaal beschikbaar stellen van de planbestanden uiterlijk op 31 december 2025 hebben plaatsgevonden om te voldoen aan artikel 11.1 lid 3 van het Bep.
