## Uitgangspunt

Met de werkafspraak TAM-projectbesluit wordt provincies en het Rijk de mogelijkheid geboden om juridisch een Omgevingswet-projectbesluit te nemen op basis van de RO Standaarden, in het geval deze overheden niet op tijd kunnen aansluiten op het DSO of wanneer het DSO bijvoorbeeld op een onderdeel niet op tijd klaar is. De TAM-projectbesluit moet worden gezien als een noodmaatregel. 
Het projectbesluit bevat de maatregelen en kan toestemmingen bevatten die nodig zijn voor de uitvoering van het project. Het projectbesluit geldt als omgevingsvergunning voor de expliciet in het projectbesluit genoemde activiteiten en als toestemming voor andere in het projectbesluit genoemde onderdelen van het projectbesluit. Het projectbesluit wijzigt één of meer omgevingsplannen met regels die nodig zijn voor het uitvoeren en in werking hebben of in stand houden van het project.

De provincies en het Rijk kunnen deze noodmaatregel toepassen totdat zij het omgevingsdocument projectbesluit (en ontwerpen daarvan) wel conform de STOP/TPOD-standaard kunnen publiceren, bekendmaken en beschikbaar stellen via het DSO.

De TAM-projectbesluit regelt dat vanaf inwerkingtreding van de Omgevingswet de Wro planketen gebruikt kan worden voor het opstellen en publiceren van een projectbesluit. De RO Standaarden 2012 worden niet aangepast. Ook wordt op geen enkele manier iets aangepast aan de Wro plansoftware die (op dat moment nog) wordt gebruikt voor digitale ruimtelijke plannen conform overgangsrecht van Wro naar Omgevingswet en aan de manier van publiceren via Ruimtelijkeplannen.nl verandert eveneens niets. Wel wordt, vanaf inwerkingtreding Omgevingswet, de validator van Ruimtelijkeplannen.nl aangevuld en enigszins aangepast om het overgangsrecht van Wro naar Omgevingswet te faciliteren en het projectbesluit conform TAM mogelijk te maken.

Om een projectbesluit als bedoeld in de Omgevingswet te kunnen opstellen met behulp van de TAM-projectbesluit wordt uitsluitend gebruik gemaakt van de Wro planfiguur ‘inpassingsplan’, conform de RO Standaarden 2012.
De Wro planfiguur (IMRO plantype) ‘inpassingsplan’ wordt na de inwerkingtreding van de Omgevingswet in principe tegengehouden door de validator van Ruimtelijkeplannen.nl. De validator moet een TAM-projectbesluit kunnen herkennen om deze wel door te laten ná inwerkingtreding van de Omgevingswet. Daarom is bij deze werkafspraak de plannaam bepalend: de plannaam begint met “TAM-projectbesluit”, gevolgd door een spatie en de naam van het projectbesluit. Hiermee wordt het onderscheid gemaakt tussen een Wro inpassingsplan en het omgevingsdocument projectbesluit conform de STOP/ TPOD standaarden.

<u>Samengevat hanteren we de volgende uitgangspunten bij de uitwerking van deze werkafspraak</u>:
- Deze werkafspraak geldt alleen voor de provincies en het Rijk.
- Er wordt gebruikt gemaakt van de bestaande RO Standaarden 2012, waaronder het Informatiemodel Ruimtelijke Ordening (IMRO2012). De RO Standaarden worden niet aangepast.
- Er wordt gebruik gemaakt van het IMRO-plantype ‘inpassingsplan’ voor het wijzigen.
- Voor de publicatie wordt gebruik gemaakt van het Wro publicatie spoor op basis van de RO Standaarden 2012. Via Ruimtelijkeplannen.nl en de overbruggingsfunctie van het Informatiehuis Ruimte komt het plan beschikbaar in de landelijke voorziening Digitaal Stelsel Omgevingswet.
- De publicatie van de bekendmaking blijft het DROP spoor naar Overheid.nl volgen.
- Wro software wordt niet aangepast.
- De werkafspraak mag alleen toegepast worden als noodmaatregel om te voorkomen dat belangrijke uitvoeringsprocessen stil komen te liggen.


