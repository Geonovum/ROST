## Aanleiding 

Tijdelijke Alternatieve Maatregelen (TAM) waren er voor het geval overheden bij het inwerkingtreden van de Omgevingswet niet op tijd konden aansluiten op het Digitaal Stelsel Omgevingswet of wanneer het stelsel bijvoorbeeld op een onderdeel niet op tijd klaar zou zijn. De minister van Binnenlandse Zaken en Koningrijkrelaties wilde voorkomen dat hierdoor bij gemeenten, provincies en het Rijk eventuele woningbouwontwikkelingen of ontwikkelingen zoals op het gebied van de energietransitie vertraging zouden oplopen.

Het Omgevingswet instrument projectbesluit is gericht op het uitvoeren van een project en het in werking hebben of in stand houden daarvan. Het heeft betrekking op projecten waar een nationaal, provinciaal of waterstaatsbelang mee gemoeid is of waar een privaat belang samenvalt met een publiek belang, zoals de aanleg van een windpark. Voor een aantal categorieën van projecten is het vaststellen van een projectbesluit verplicht, voor andere projecten van publiek belang is het mogelijk om een projectbesluit vast te stellen. In beide gevallen wordt de projectprocedure toegepast. Het uitvoeren van een (vaak) complex project in de fysieke leefomgeving door middel van het projectbesluit mag niet onmogelijk zijn als de DSO-keten nog niet (helemaal) werkt.

Met de werkafspraak TAM-projectbesluit werd provincies en het Rijk de mogelijkheid geboden om juridisch een Omgevingswet projectbesluit op te stellen op basis van de techniek van de Wro (namelijk RO Standaarden 2012), en te publiceren via Ruimtelijkeplannen.nl en de overbruggingsfunctie van het Informatiehuis Ruimte naar het Digitaal Stelsel Omgevingswet (DSO).

Aanleiding voor deze werkafspraak was de <a href='https://zoek.officielebekendmakingen.nl/kst-33118-CF.html' target='_blank'>kamerbrief van 27 mei 2021</a>, waarin de minister de Tweede Kamer informeert over de inwerkingtredingsdatum van de Omgevingswet en mogelijke Tijdelijke Alternatieve Maatregelen (TAM). Deze tijdelijke alternatieve maatregelen maakten inwerkingtreding van de Omgevingswet mede mogelijk. Deze zgn. TAM's boden gemeenten, provincies, waterschappen en het Rijk naast de zogenaamde ‘hoofdroute’ tijdelijk een alternatieve route. Onder de Omgevingswet hebben ook de waterschappen de bevoegdheid een projectbesluit vast te stellen. De werkafspraak TAM-projectbesluit was echter niet voor de waterschappen bedoeld omdat zij, op basis van het huidige recht geen instrumenten toepassen waarop de RO Standaarden van toepassing zijn.
