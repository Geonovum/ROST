## Publiceren 

### Ruimtelijkeplannen.nl

Het publiceren van de uiteindelijk met RO Standaarden 2012 vormgegeven wijziging van het omgevingsplan gaat niet anders dan zoals onder de Wro een bestemmingsplan wordt gepubliceerd. Dat betekent dat er geen aanpassingen aan software, procedure of manier van handelen nodig is. De enige voorwaarde is dat het TAM-omgevingsplan voldoet aan de technische vereisten van de RO Standaarden. Dat kan op de normale wijze vooraf worden getoetst door het plan via de optie manifest-validatie aan te bieden aan de <a href='https://www.ruimtelijkeplannen.nl/validateplan' target='_blank'>validator</a> van Ruimtelijkeplannen.nl. Als deze online validatie slaagt zal bijna zeker de publicatie ook goed gaan.

De publicatie van een TAM-omgevingsplan volgt dezelfde route als een bestemmingsplan onder de Wro. Door met de plansoftware het gevalideerde plan te publiceren, wordt de set bestanden die het TAM-omgevingsplan vormen op de webdirectory van de gemeente geplaatst (dat kan ook en locatie bij de leverancier zijn). Tweemaal per dag komt de harvester van Ruimtelijkeplannen.nl langs, controleert of er nieuwe plannen in het manifest van de gemeente staan, en als dat het geval is dan worden de planbestanden opgehaald en weergegeven op de website van Ruimtelijkeplannen.nl.

Technisch betekent dat, dat de TAM-omgevingsplannen onderdeel worden van de Wro planvoorraad zoals opgenomen in het Wro-manifest. Dat heeft weinig consequenties maar de totale planvoorraad moet wel goed beheerd worden. Het is dan immers tijdelijk zo dat Wro-besluiten en Omgevingswet-besluiten door elkaar staan in de planvoorraad die beheerd wordt middels de Wro plansoftware.

De gehele planvoorraad van Ruimtelijkeplannen.nl worden voortdurend ingelezen door de overbruggingsfunctie voor de ontsluiting in het DSO-LV. Hierdoor worden de Wro bestemmingsplannen onderdeel van het tijdelijk deel omgevingsplan, en worden ze zichtbaar in de viewer 'Regels op de Kaart' (het omgevingsloket). Datzelfde geldt dan ook voor het TAM-omgevingsplan. De TAM-omgevingsplannen komen in technische zin in het tijdelijk deel van het omgevingsplan. Daar zijn ze raadpleegbaar in het omgevingsloket maar met minder functionaliteit dan een volwaardig omgevingsplan conform de STOP/TPOD standaard.

### Einde van Pilot.ruimtelijkeplannen.nl

Omdat een TAM-omgevingsplan in technische zin een IMRO2012 bestemmingsplan is, kon deze ook gepubliceerd worden op de test-omgeving van Ruimtelijkplannen.nl. Dat maakte het TAM-omgevingsplan raadpleegbaar op pilot.ruimtelijkeplannen.nl zonder dat daar juridische consequenties aan verbonden waren. Deze route kon dienen om het gemaakte TAM-omgevingsplan technisch te toetsen op juistheid en volledigheid. Per 1 januari 2026 is de testomgeving pilot.ruimtelijkeplannen.nl uitgezet en is deze niet meer beschikbaar om te testen. 

### De ‘Pons’

De STOP/TPOD standaard maakt het voor het bevoegd gezag mogelijk om bij een wijzigingsbesluit van het omgevingsplan een vlak-object mee te sturen ter grootte van het werkingsgebied van het nieuwe besluit. Dat wordt de pons genoemd. Het effect hiervan is dat de viewer Regels op de Kaart de bestemmingsplannen uit het tijdelijk deel omgevingsplan niet meer toont op de kaart. In plaats daarvan wordt alleen het nieuwe omgevingsdocument getoond. Op deze manier kan door het bevoegd gezag langzaam maar zeker het tijdelijk deel van het omgevingsplan onzichtbaar worden gemaakt naarmate het omgevingsplan conform STOP/ TPOD standaarden meer gevuld raakt.

Het TAM-omgevingsplan wordt gemaakt met IMRO2012 en kent geen object ‘pons’ en geen annotaties. Bovendien komen de TAM-omgevingsplannen, technisch gezien, zelf ook terecht in het tijdelijk deel omgevingsplan.

Als het werkingsgebied van een TAM-omgevingsplan bewust of onbewust overeenkomt met het plangebied van oudere bestemmingsplannen in het tijdelijk deel omgevingsplan, dan kan de gemeente de juiste weergave regelen door de dossierstatus van de oude bestemmingsplannen op ‘vervallen’ te zetten. Een andere mogelijkheid, die de voorkeur verdient, is het verwijderen van de bestemmingsplannen die niet meer getoond moeten worden uit het Wro-manifest. De plannen verdwijnen dan uit Ruimtelijkeplannen.nl en worden ook in het omgevingsloket niet meer getoond. Raadpleeg [paragraaf 5.2 van de Praktijkrichtlijn Toegankelijkheid Ruimtelijke Instrumenten (PRTRI2012)](https://docs.geostandaarden.nl/ro/tri2012/#periode-van-beschikbaarheid) voor meer informatie over het beschikbaar stellen van een plan met behulp van het manifest.
 

### Weergave DSO

Sinds de inwerkingtreding van de Omgevingswet geeft de viewer van Ruimtelijkeplannen.nl niet meer de volledige actuele situatie weer. Raadplegen van ruimtelijke plannen kan sinds 1 januari 2024 in samenhang met de omgevingsdocumenten op basis van STOP/TPOD standaarden uitsluitend via de [viewer ‘Regels op de Kaart’](https://omgevingswet.overheid.nl/regels-op-de-kaart/) van het omgevingsloket.

De viewer [‘Regels op de Kaart’](https://omgevingswet.overheid.nl/regels-op-de-kaart/) van het omgevingsloket geeft de Wro plannen zoveel mogelijk weer als nu gebruikelijk is op Ruimtelijkeplannen.nl. De weergave van bestemmingsplannen, en dus ook het TAM-omgevingsplan, kan dus gestuurd worden door de keuze van de hoofdgroep bij het definiëren van objecten voor een TAM-omgevingsplan in de Wro plansoftware. Als de gemeente kiest voor een TAM-omgevingsplan dat dicht bij de opbouw van het huidige bestemmingsplan ligt, dan zal de weergave daarvan ook veel lijken op wat we gewend zijn bij de digitale bestemmingsplannen van de Wro. Als juist wordt gekozen voor veel afwijkende omgevingsplan-objecten waarvoor veel de hoofdgroep ‘overig’ of ‘overige zone’ wordt gebruikt, dan zal de weergave minder ‘mooi’ zijn omdat overig wordt getoond als grijs vlak, of alleen als zwarte omlijning.

Het stapelen van enkelbestemmingen in een TAM-omgevingsplan kan en mag, maar heeft wel gevolgen voor de weergave en de raadpleegbaarheid in het omgevingsloket. Aangezien niets verplicht is, ligt de keuze bij de gemeente. 

