## Publiceren 

### Ruimtelijkeplannen.nl

Het publiceren van het uiteindelijk met RO Standaarden 2012 vormgegeven wijziging van het omgevingsplan gaat niet anders dan zoals onder de Wro een bestemmingsplan wordt gepubliceerd. Dat betekent dat er geen aanpassingen aan software, procedure of manier van handelen nodig is. De enige voorwaarde is dat het TAM-omgevingsplan voldoet aan de technische vereisten van de RO Standaarden. Dat kan op de normale wijze vooraf worden getoetst door de .gml aan te bieden aan de <a href='https://www.ruimtelijkeplannen.nl/validator/validator/?' target='_blank'>validator</a> van Ruimtelijkeplannen.nl. Als deze online validatie slaagt zal bijna zeker de publicatie ook goed gaan.

De publicatie van een TAM-omgevingsplan volgt dezelfde route als een bestemmingsplan onder de Wro. Door met de plansoftware het gevalideerde plan te publiceren, wordt de set bestanden die het TAM-omgevingsplan vormen op de webdirectory van de gemeente geplaatst (dat kan ook en locatie bij de leverancier zijn). Tweemaal per dag komt de harvester van Ruimtelijkeplannen.nl langs, controleert of er nieuwe plannen in het manifest van de gemeente staan, en als dat het geval is dan worden de planbestanden opgehaald en weergegeven op de website van Ruimtelijkeplannen.nl.

Technisch betekent dat, dat de TAM-omgevingsplannen onderdeel worden van de Wro planvoorraad zoals opgenomen in het Wro-manifest. Dat heeft weinig consequenties maar de totale planvoorraad moet wel goed beheerd worden. Het is dan immers tijdelijk zo dat Wro-besluiten en Omgevingswet-besluiten door elkaar staan in de planvoorraad die beheerd wordt middels de Wro plansoftware.

Alle plannen uit Ruimtelijkeplannen.nl worden voortdurend ingelezen door de overbruggingsfunctie voor de ontsluiting in het DSO-LV. Hierdoor worden de Wro bestemmingsplannen onderdeel van het tijdelijk deel omgevingsplan, en worden ze zichtbaar in de viewer Regels op de Kaart (het omgevingsloket). Datzelfde geldt dan ook voor het TAM-omgevingsplan. De TAM-omgevingsplannen komen in technische zin in het tijdelijk deel van het omgevingsplan. Daar zijn ze raadpleegbaar in het omgevingsloket maar met minder functionaliteit dan een volwaardig omgevingsplan in de STOP/TPOD standaard.

### Pilot.ruimtelijkeplannen.nl

Omdat een TAM-omgevingsplan technisch een IMRO2012 bestemmingsplan is, kan deze ook gepubliceerd worden op de test-omgeving van Ruimtelijkplannen.nl. Dat maakt de plannen raadpleegbaar op pilot.ruimtelijkeplannen.nl zonder dat daar juridische consequenties aan verbonden zijn. Deze route kan dienen om, voor inwerking treden Omgevingswet, het gemaakte TAM-omgevingsplan <i>technisch</i> te toetsen op juistheid en volledigheid. 

NB: Het is op het moment van schrijven nog niet duidelijk of de pilot omgeving na inwerkingtreden Omgevingswet beschikbaar blijft.

Het is voor inwerkingtreden Omgevingswet slechts beperkt en alleen in samenwerking met VNG en het Kadaster mogelijk een TAM-omgevingsplan te testen in de keten naar het omgevingsloket, de zogenaamde pré-omgeving van het DSO. Hiervoor zijn medio 2022 door de VNG testen door middel van werkplaatsen uitgevoerd. De bevindingen van deze werkplaatsen zijn door de VNG gebundeld in ‘bijsluiter TAM-omgevingsplan’ en is beschikbaar via de <a href='https://geonovum.email-provider.nl/link/fvmiugimhb/ycg7xdbgrs/eyeieffyby/ojdsogt6uz/ljq4cr5ep1' target='_blank'>VNG website</a>. 

### De ‘Pons’

De STOP/TPOD standaard maakt het voor het bevoegd gezag mogelijk om bij een wijzigingsbesluit omgevingsplan een vlak-object mee te sturen ter grootte van het werkingsgebied van het nieuwe besluit. Dat wordt de pons genoemd. Het effect hiervan is dat de viewer Regels op de Kaart de bestemmingsplannen uit het tijdelijk deel omgevingsplan niet meer toont op de kaart. In plaats daarvan wordt alleen het nieuwe Omgevingswetbesluit getoond. Op deze manier kan door het bevoegd gezag langzaam maar zeker het tijdelijk deel omgevingsplan onzichtbaar worden gemaakt naarmate het ‘echte’ omgevingsplan meer gevuld raakt.

Het TAM-omgevingsplan wordt gemaakt met IMRO2012 en kent geen object ‘pons’ en geen annotaties. Bovendien komen de TAM-omgevingsplannen, technisch gezien, zelf ook terecht in het tijdelijk deel omgevingsplan. 

Als het werkingsgebied van een TAM-omgevingsplan bewust of onbewust overeenkomt met het plangebied van oudere bestemmingsplannen in het tijdelijk deel omgevingsplan, dan kan de gemeente de juiste weergave alleen regelen door de dossierstatus van de oude bestemmingsplannen op ‘vervallen’ te zetten. Een andere mogelijkheid is het verwijderen van de bestemmingsplannen die niet meer getoond moeten worden uit het Wro-manifest. De plannen verdwijnen dan uit Ruimtelijkeplannen.nl en worden ook in het omgevingsloket niet meer getoond.

### Weergave DSO

Bij inwerkingtreding van de Omgevingswet zal de viewer van Ruimtelijkeplannen.nl niet meer de volledige actuele situatie weergeven. Raadplegen van ruimtelijke plannen kan vanaf dat moment in samenhang met de omgevingswetbesluiten op basis van STOP/TPOD uitsluitend via de viewer ‘regels op de kaart’ van het omgevingsloket. 

De viewer ‘regels op de kaart’ van het omgevingsloket geeft de Wro plannen zoveel mogelijk weer als nu gebruikelijk is op Ruimtelijkeplannen.nl. De weergave van bestemmingsplannen, en dus ook het TAM-omgevingsplan, kan dus gestuurd worden door de keuze van de hoofdgroep bij het definiëren van objecten voor een TAM-omgevingsplan in de Wro plansoftware. Als de gemeente kiest voor een TAM-omgevingsplan dat dicht bij de opbouw van het huidige bestemmingsplan ligt, dan zal de weergave daarvan ook veel lijken op wat we gewend zijn bij de digitale bestemmingsplannen van de Wro. Als juist wordt gekozen voor veel afwijkende omgevingsplan-objecten waarvoor veel de hoofdgroep ‘overig’ of ‘overige zone’ wordt gebruikt, dan zal de weergave minder ‘mooi’ zijn omdat overig wordt getoond als grijs vlak, of alleen als zwarte omlijning. 

Het stapelen van enkelbestemmingen voor een TAM-omgevingsplan kan en mag, maar heeft wel gevolgen voor weergave en raadpleegbaarheid in het omgevingsloket. Aangezien niets verplicht is, ligt de keuze bij de gemeente. 

