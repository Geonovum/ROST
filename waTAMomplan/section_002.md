## Uitgangspunt

Het gebruik van deze tijdelijke alternatieve maatregel (TAM) en dus van deze werkafspraak moet gezien worden als noodmaatregel. Deze noodmaatregel moet voorkomen dat gewenste ontwikkelingen (gebiedsontwikkeling ten behoeve van woningbouw, energietransitie e.d.) vertraging oplopen omdat deze planologisch niet goed geregeld kunnen worden door:

<ul><li>hetzij een tekortschietende werking van het DSO;</li>
<li>hetzij problemen bij gemeenten m.b.t. het werken met het DSO. </li>
</ul>

Het is zeker niet de bedoeling om deze methode als reguliere werkwijze toe te passen. Uitgangspunt is dat het hier geen compleet omgevingsplan betreft voor het totale grondgebied van de gemeente, maar om een projectgericht/gebiedsgerichte wijziging van het omgevingsplan om gebiedsontwikkelingen die anders stagneren mogelijk te maken.

Bij de uitwerking van deze werkafspraak hanteren we de volgende uitgangspunten. 

<ul><li>Deze werkafspraak geldt alleen voor de gemeentelijke bronhouders.</li>
<li>Er wordt gebruikt gemaakt van het bestaande RO Standaarden 2012, waaronder het Informatiemodel Ruimtelijke Ordening (IMRO2012). De RO Standaarden worden niet aangepast.</li>
<li>Er wordt gebruik gemaakt van het IMRO-plantype ‘bestemmingsplan’ voor het wijzigen van het omgevingsplan.</li>
<li>Voor de publicatie wordt gebruik gemaakt van het Wro publicatie spoor op basis van de RO Standaarden 2012. Via Ruimtelijkeplannen.nl en de overbruggingsfunctie van het Informatiehuis Ruimte komt het plan beschikbaar in de landelijke voorziening Digitaal Stelsel Omgevingswet.</li>
<li>De publicatie van de bekendmaking blijft het DROP spoor naar Overheid.nl volgen.</li>
<li>Wro software wordt niet aangepast.</li>
<li>De werkafspraak mag alleen toegepast worden als noodmaatregel om te voorkomen dat gewenste gebiedsontwikkelingen stil komen te liggen. </li>
<li>De met de RO Standaarden opgestelde wijziging van het omgevingsplan moet uiteindelijk door de gemeente worden verwerkt in het omgevingsplan conform STOP/TPOD.</li>
</ul>

