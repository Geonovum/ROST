# Inleiding

**Waarom een handreiking over het archiveren van digitale ruimtelijke plannen? In
dit hoofdstuk treft u de aanleiding en wordt aangegeven wat u van deze
handreiking kunt verwachten.**

## Aanleiding

In de praktijk van de ruimtelijke ordening zijn de digitale ruimtelijke plannen
van de <a href='http://wetten.overheid.nl/BWBR0020449' target='_blank'>Wet ruimtelijke ordening</a> (Wro), de authentieke plannen. Dit betekent
dat een samenhangende set bronbestanden (dataset genoemd) conform de RO
Standaarden door gemeenten, provincies en het Rijk geproduceerd, beschikbaar
gesteld, vindbaar en toegankelijk gemaakt worden. Dit doen zij voor de ruimtelijke plannen genoemd in artikel
1.2.1 van het <a href='http://wetten.overheid.nl/BWBR0023798' target='_blank'>Besluit ruimtelijke ordening</a> (Bro).

De samenhangende set bronbestanden is naast alle analoge en digitale stukken, zoals de ondergrond,
één van de onderdelen in de planprocedure. De bestuursorganen zijn tevens
verplicht conform de Archiefwet de ruimtelijke plannen te archiveren met als doel
de plannen in goede, geordende en toegankelijke staat te brengen en daarmee duurzaam toegankelijk te houden. 

In de dagelijkse praktijk is het archiveren van de analoge stukken geen
probleem. Met betrekking tot het archiveren van de samenhangende set
bronbestanden heerst echter na bijna tien jaar digitalisering nog steeds veel
onbekendheid. Daarnaast wordt soms ten onrechte verondersteld dat de landelijke
voorziening Ruimtelijkeplannen.nl een archieffunctie heeft of zou moeten hebben.

Dit gaf aanleiding om samen
met experts van gemeenten, provincies, (destijds) het ministerie van Infrastructuur en Milieu en het Nationaal
Archief het digitaal archiveren van ruimtelijke plannen nader te onderzoeken en de resultaten samen te vatten in een praktische
handreiking. De centrale vraag die daarbij werd gesteld is *“waar moet ik op
letten wanneer ik een ruimtelijk plan (bv. bestemmingsplan) archiveer c.q.
overdraag aan een archiefdienst?*”.
</br></br>
Het doel van de handreiking is een aanzet te geven voor personen die betrokken
zijn bij het archiveren van data en voor degenen die betrokken zijn bij de creatie en
vaststelling van het ruimtelijke plan: ruimtelijke ordenaars,
informatieverzorgers en archivarissen bij een gemeente, provincie en het rijk.
Een aanzet om het werkproces zo in te richten dat ruimtelijke plannen worden
gearchiveerd, conform de voorgeschreven wet- en regelgeving. De handreiking
richt zich specifiek op het archiveren van de samenhangende set bronbestanden. De
handreiking kan een aanvulling zijn op het bestaande informatiebeleid binnen
deze bestuursorganen. Deze handreiking kan geen aandacht geven aan het
informatiebeleid zelf, omdat de keuze van onderwerpen en de prioritering daarin, voor
elke betrokken overheidsorganisatie anders kan zijn.

Wanneer de handreiking in de praktijk wordt gebruikt, kan blijken dat
aanscherping en/of uitbreiding van de handreiking wenselijk is. Bijvoorbeeld een
verdere uitwerking op documentniveau die nog nu nog beperkt is opgenomen.
Geonovum ontvangt graag deze informatie. U kunt ons dit laten weten via
onze [helpdesk](mailto:omgevingswet@geonovum.nl).

## Leeswijzer

In [hoofdstuk 2](#H02) komt het organiseren van het digitaal archiveren van ruimtelijke
plannen aan de orde: welke informatie moet eenmalig in de organisatie worden
vastgelegd, welke informatie meermalig. Dit hoofdstuk is de vertaling van 
[hoofdstuk 3](#H03) en [hoofdstuk 4](#H04).

Om te kunnen duiden welke verantwoordelijkheden gemeenten, provincies en het
rijk hebben en mogelijk op een bepaalde manier zouden moeten uitvoeren, is de
context van wet- en regelgeving met daaruit voortvloeiende vereisten samengevat.
Deze vindt u terug in hoofdstuk 3 en hoofdstuk 4.

In [Bijlage 2](#B02) is door middel van verschillende tabellen een lijst van elementen
opgenomen. Hierdoor is per niveau door het bestuursorgaan te bepalen welke
informatie over de samenhangende set bronbestanden van het ruimtelijk plan moet
worden verzameld om aan de slag te gaan met archiveren.

Zonder de medewerking van een aantal experts op het gebied van archiveren en
ruimtelijk ordening zou deze handreiking niet tot stand zijn gekomen. Zij worden
van harte bedankt en genoemd in [Bijlage 3](#B03).
