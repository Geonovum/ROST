# Inleiding

**De Praktijkrichtlijn Algemene Maatregel van Bestuur (PRAMVB2012) is een toelichting op het
Informatiemodel Ruimtelijke Ordening (IMRO2012) voor wat betreft deze besluiten. In dit
hoofdstuk wordt de achtergrond van de praktijkrichtlijn aangegeven, evenals de
strekking van de standaard.**

## Aanleiding

In de Wet ruimtelijke ordening (Wro) en het Besluit ruimtelijke ordening (Bro)
is vastgelegd dat planologische visies, plannen, besluiten, verordeningen en
algemene maatregelen van bestuur en onderliggende ministeriële regelingen
digitaal vervaardigd en op elektronische wijze beschikbaar gesteld moeten
worden. Om dit mogelijk te maken zijn de RO standaarden ontwikkeld. Deze
verplichte RO Standaarden zijn:  
-   Informatiemodel Ruimtelijke Ordening (IMRO2012);  
-   Standaard voor Toegankelijkheid Ruimtelijke Instrumenten (STRI2012);  
-   Standaard Vergelijkbare Bestemmingsplannen (SVBP2012).  
-   Informatiemodel Ruimtelijke Ordening voor Planteksten(IMROPT2012).

De standaard voor planteksten (IMROPT2012) is onder voorwaarde verplicht.
Toepassing van IMROPT2012 is verplicht wanneer de bronhouder ervoor kiest de
planteksten in objectgerichte vorm (XML) beschikbaar te stellen.
IMRO2012 is normstellend voor de codering van ruimtelijke instrumenten. IMRO2012
is van belang voor applicatiebouwers en als referentie voor andere IMRO2012
gerelateerde documenten. IMRO2012 wordt beschreven zonder in te gaan op de
praktische toepassing van het model voor het coderen van digitale ruimtelijke
instrumenten. Alle voor dit toepassingsdoel benodigde informatie is opgenomen in
toelichtingen, de zogenoemde praktijkrichtlijnen:  
-   Praktijkrichtlijn Bestemmingsplannen (PRBP2012);  
-   Praktijkrichtlijn Structuurvisies (PRSV2012);  
-   Praktijkrichtlijn Gebiedsgerichte Besluiten (PRGB2012);  
-   Praktijkrichtlijn Provinciale Verordening (PRPV2012);  
-   Praktijkrichtlijn Algemene Maatregel van Bestuur (PRAMvB2012);  
-   Praktijkrichtlijn voor Planteksten (PRPT2012).

De STRI2012 is ook in praktijkrichtlijn nader toegelicht:   
-   Praktijkrichtlijn Toegankelijkheid Ruimtelijke Instrumenten (PRTRI2012).

Dit document betreft de Praktijkrichtlijn Algemene Maatregel van
Bestuur (PRAMvB2012). Als uitgangspunt voor deze praktijkrichtlijn worden alle
gegevens beschouwd die in de vorm van een algemene maatregel van bestuur (amvb)
of ministeriële regeling (mr) worden vastgesteld. Op basis van deze
praktijkrichtlijn kan te allen tijde vanuit de gegevensset de inhoud van de
oorspronkelijke algemene maatregel van bestuur of ministeriële regeling worden
geraadpleegd. Daarmee wordt de volledige digitale representatie van een algemene
maatregel van bestuur of ministeriële regeling vastgelegd.

De amvb of mr is een instrument waarmee door de minister van het ministerie van 
Binnenlandse Zaken & Koninkrijksrelaties (BZK) of de minister die verantwoordelijk is 
voor het desbetreffende beleidsterrein in overeenstemming met de minister van BZK regels kunnen worden
gegeven omtrent de inhoud van bestemmingsplannen en provinciale
inpassingsplannen, daaraan voorafgaande projectbesluiten en van
beheersverordeningen, al dan niet voor een daarbij aangegeven gedeelte van het
land.

## Context

Deze praktijkrichtlijn is een toelichting op het Informatie Model Ruimtelijke
Ordening (IMRO2012) en is een uitwerking voor de ruimtelijke instrumenten amvb
en ministeriële regeling. Onder de hierna genoemde amvb wordt ook de
ministeriële regeling bedoeld.

Naast de voorliggende praktijkrichtlijn is sprake van andere praktijkrichtlijnen
en standaarden die in samenhang zijn ontwikkeld in de context van de Wro. De
praktijkrichtlijnen voor de gebiedsgerichte besluiten (PRGB2012) en de
provinciale verordening (PRPV2012) zijn onderdelen van de RO Standaarden die
nauw aansluiten op deze praktijkrichtlijn. Alle drie zijn een toelichting op het
Informatie Model Ruimtelijke Ordening (IMRO2012).

Hieronder wordt een aantal relevante aspecten genoemd en daarvan de globale
context in relatie tot praktijkrichtlijnen, de voorliggende in het bijzonder,
genoemd.

**Wet ruimtelijke ordening (Wro)**  
In de Wro wordt aangegeven dat nadere regels kunnen worden gesteld omtrent de
vormgeving en inrichting van een amvb. In het Besluit ruimtelijke ordening zijn
die uitgewerkt.  

**Besluit ruimtelijke ordening (Bro)**  
Het Bro legt vast dat een amvb in elk geval bevat een geometrische
plaatsbepaling van het gebied waarop de visie betrekking heeft. Daarmee wordt
het belang van de voorliggende praktijkrichtlijn, die de wijze van elektronisch
(digitaal) vastleggen bepaalt, evident.  

**Regeling standaarden ruimtelijke ordening (Rsro)**  
Deze ministeriële regeling noemt de feitelijke standaarden die basis moeten zijn
voor het vormgeven, inrichten en beschikbaar stellen van ruimtelijke
instrumenten. Dit zijn de RO standaarden 2012.  

**Informatiemodel Ruimtelijke Ordening (IMRO2012)**  
In de Rsro is bepaald dat bij de digitalisering van ruimtelijke instrumenten
gebruik moet worden gemaakt van IMRO2012. Dit informatiemodel is de standaard
voor de beschrijving en codering van ruimtelijke instrumenten. IMRO2012 is
gebaseerd op het Basis­model Geo-Informatie (NEN3610: 2011, en herziening 2022). Dit Basismodel
kent een aantal objectklassen en attributen waarmee aan het aardoppervlak
gerelateerde ruimtelijke objecten kunnen worden ge­codeerd. IMRO2012 gebruikt
slechts één van deze objectklassen, namelijk PlanologischGe­bied.
Met IMRO wordt de inhoud (representatie van de werkelijkheid) digitaal
vastgelegd. De gebruiker van het bestand bouwt zelf de door hem gewenste
verbeelding op. Deze verbeelding kan dus een andere presentatie zijn van
dezelfde gegevens. De bronhouder kan door middel van een symboolcodelijst die
bij de RO Standaarden 2012 beschikbaar is wel aangeven hoe de amvb en andere
vormvrije plannen digitaal kan worden weergegeven. Voor de analoge verbeelding
is geen standaard of richtlijn binnen de RO Standaarden aanwezig.  

**Standaard Toegankelijkheid Ruimtelijke Instrumenten (STRI2012)**  
Conform Wro en Bro wordt een amvb met de daarbij behorende toelichting in
digitale geautoriseerde bronbestanden vastgelegd en in die vorm vastgesteld. De
STRI2012 beschrijft hoe de beschikbaarstelling van ruimtelijke instrumenten
gerealiseerd dient te worden en gaat onder meer in op naamconventies en het
digitaal waarmerken van de elektronisch te publiceren dataset. Bij de STRI2012
behoort de toelichting Praktijkrichtlijn Toegankelijkheid Ruimtelijke
Instrumenten (PRTRI2012).  

**Standaard voor planteksten (IMROPT)**  
De standaard voor planteksten moet onder voorwaarde verplicht worden gebruikt.
Toepassing van IMROPT2012 is verplicht wanneer de bronhouder ervoor kiest de
planteksten in objectgerichte vorm (XML) beschikbaar te stellen. De bronhouder
mag er ook voor kiezen de planteksten in de vorm van HTML en PDF bestanden
beschikbaar te stellen. IMROPT is in dit geval dan niet van toepassing.
IMROPT2012 wordt toegelicht in de Praktijkrichtlijn voor Planteksten (PRPT2012).  

**Gebruik van PDF-bestanden**  
Indien er PDF-bestanden worden gebruikt in een planset dan is het beter om PDF-
bestanden te gebruiken die geen flashcomponenten bevatten. Bestanden met
flashcomponenten kunnen om veiligheidsredenen niet meer in een webbrowser worden
geopend waardoor de PDF-bestanden bij raadpleging van Ruimtelijkeplannen.nl geen
inhoud bevatten.
Controleer daarom vóór publicatie dat uw PDF-documenten geen Flashcomponenten
bevatten.  

**Styled Layer Descriptor (SLD)**  
Een Styled Layer Descriptor beschrijft in een xml structuur de vormgeving van de
symbolen zoals die toegepast kan worden bij geografische data. Voor de amvb en
andere vormvrije plannen is een bij de RO Standaarden 2012 behorende
symboolcodelijst (in SLD formaat) beschikbaar die aangeeft op welke wijze een
digitale verbeelding kan worden weergegeven. 
 
**Praktijkrichtlijn**  
In een praktijkrichtlijn wordt de methode van digitalisering van ruimtelijke
instrumenten beschreven. De praktijkrichtlijn stoelt geheel op de in de Regeling
standaarden ruimtelijke ordening vastgelegde RO standaarden. De
praktijkrichtlijn is te beschouwen als een toelichting op en nadere uitwerking
van de RO standaarden. Voor de algemene maatregel van bestuur en ministeriële
regeling is dit deze Praktijkrichtlijn Algemene Maatregel van Bestuur
(PRAMvB2012).  

**de amvb (algemene maatregel van bestuur): artikel 4.3 Wro**  
De amvb is een instrument waarmee door de minister van BZK of door de minister
verantwoordelijk voor het desbetreffende beleidsterrein in overeenstemming met
de minister van BZK regels kunnen worden gegeven omtrent de inhoud van
bestemmingsplannen en provin­ciale inpassingsplannen, daaraan voorafgaande
projectbesluiten en van beheersverordenin­gen, al dan niet voor een daarbij
aangegeven gedeelte van het land.  

**de ministeriele regeling**  
Een ministeriële regeling (mr) is een regeling die door een of meer ministers
wordt gemaakt. Niet alle regels worden in een AMvB neergelegd. Vaak staat in een
AMvB dat de verdere uitwerking van die AMvB is opgenomen in een mr.

## Leeswijzer  
De voorliggende praktijkrichtlijn gaat in [Hoofdstuk 2](#H02) in op aard en karakter van
de amvb en mr in de context van het informatiemodel. [Hoofdstuk 3](#H03) beschrijft alle
objecten en de bijbehorende attributen. [Hoofdstuk 4](#H04) gaat in op gedeeltelijke
herzieningen en een geconsolideerd besluit. [Hoofdstuk 5](#H05) gaat in op het gebruik
van de symboolcodelijst voor vormvrije plannen.
