# Bijlage 4 - Geldende situatie: de versie “geconsolideerd” 

De geldende actuele status kan met bijvoorbeeld de zgn. versie “geconsolideerd”
worden weergegeven.
Om de raadpleger van [Ruimtelijkeplannen.nl](https://www.ruimtelijkeplannen.nl)
meer duidelijkheid te kunnen bieden over de exacte status en werkingssfeer van
de (wijzigingen op de) visies en het actuele planologische regime ter plaatse
kan het gebruik van een versie “geconsolideerd” de oplossing zijn. Op die manier
is niet alleen in één oogopslag duidelijk wat de juridische status van de
desbetreffende visie en de bijbehorende wijzigingen is maar ook de data van het
bevoegd gezag kan hiermee op orde worden gesteld. Tevens wordt duidelijk wat het
geldende planologische regime ter plaatse is. Hierdoor is het niet (meer) nodig
via andere, vaak omslachtige, wegen te zoeken naar de geldende regels. Dat geeft
duidelijkheid, kost minder tijd en is dus klantvriendelijk naar de raadpleger.  
<u>Let op</u>: het gaat dus niet om een nieuw ruimtelijk plan maar om het samenvoegen
van meerder ruimtelijke plannen om zo een integrale versie, en daardoor een
beter leesbare versie, te tonen. Er vinden dus geen nieuwe ontwikkelingen
plaats. De versie “geconsolideerd” van een structuurvisie kent geen wettelijke,
dus geen juridische status, omdat deze versie niet door het bevoegd gezag is
vastgesteld. Het gebruik van een geconsolideerd besluit is een keuze van het
bevoegd gezag.
<br/><br/>

Omdat bevoegde gezagen grote mate van vrijheid hebben bij het opstellen van
structuurvisies en wijzigingen daarop kan slechts een algemene werkwijze gegeven
worden. Uiteindelijk is de essentie van het consolideren van een structuurvisie,
met (gedeeltelijke) wijzigingen die erop zijn gevolgd, het maken van een
consistent document waarin het geldende beleid (de visie) en de onderbouwing
daarvan is verwoord en op kaart getoond.
<br/><br/>

Het consolideren gebeurt op door het behandelen van de objecten waaruit de
visies zijn opgebouwd. Objecten kunnen daarbij ongewijzigd, gewijzigd of nieuw
zijn. Ongewijzigde objecten en nieuwe objecten kunnen in principe rechtstreeks
worden overgenomen in de geconsolideerde versie. Bij gewijzigde objecten kan er
sprake zijn van gewijzigd beleid, waarbij dan de tekst in de geconsolideerde
versie het uiteindelijk beleid weerspiegelt. Indien er sprake is van gewijzigde
geometrie moet goed gekeken worden of er nog oud beleid is dat van toepassing is
op gebied dat niet meer opgenomen is in de begrenzing. Dan zal er een object
bijgemaakt moeten worden.  
Bij alle gewijzigde of nieuwe objecten is het belangrijk om goed te letten op de
overerving van het beleid zoals uitgelegd in [hoofdstuk 2](#H02) van deze
praktijkrichtlijn.
<br/><br/>

Aangezien deze versie niet door het bevoegd gezag wordt vastgesteld, is het voor
de hand liggend om voor de datum van deze versie geconsolideerd aan te sluiten
bij het in werking treden / onherroepelijk worden van de meest recente
wijziging. Tevens is het aan te raden om te verwijzen naar de geldige visies dan
wel besluiten.  
Bij het attribuut *verwijzingNaarExternPlanInfo* worden alle visies/besluiten
opgenomen die in deze versie geconsolideerd zijn verwerkt. De waarde van het
attribuut *rolExternPlan* is in dit geval: ´als mutatie opgenomen´. De
structuurvisie met de planstatus ‘geconsolideerd’ wordt in het manifest met
behulp van de dossierstatus ‘geconsolideerd’ geplaatst.
