# Bijlage 1: Voorbeeldverordening
Provinciale Staten van Fryslân;  
Overwegende dat het provinciale beleid, neergelegd in het op 4 oktober 2000
vastgestelde Streekplan Windstreek 2000, erop is gericht om het opwekken van
windenergievermogen op een landschappelijk aanvaardbare wijze mogelijk te maken,
teneinde daarmee invulling te geven aan het met het Rijk afgesloten convenant
tot realisatie van 200 MW aan windenergievermogen in Fryslân, waarbij versterkt
wordt ingezet op het project Afsluitdijk;  
dat het gewenst is ter uitvoering en doorwerking van dit provinciale beleid in
het gemeentelijk ruimtelijk beleid algemene regels vast te stellen als bedoeld
in artikel 4.1 van de Wet ruimtelijke ordening;  
dat over het ontwerp voor de provinciale verordening inspraak heeft
plaatsgevonden overeenkomstig de provinciale inspraakverordening en de algemene
wet bestuursrecht en dat over het voornemen tot vaststelling van de verordening
bestuurlijk overleg met de Friese gemeenten heeft plaatsgevonden;  
gelezen het voorstel van Gedeputeerde Staten d.d. …………..  
gehoord het advies van de Provinciale Planologische Commissie d.d. ………  
gelet op artikel 4.1, lid 1 van de Wet ruimtelijke ordening, juncto
artikel 155 van de Provinciewet;
<br/><br/>

hebben vastgesteld de navolgende verordening:
<br/><br/>

**Artikel 1. Begripsomschrijving**  
In deze verordening wordt verstaan onder:  
Uitsluitingsgebieden:  
De van de plaatsing van windturbines uit te sluiten gebieden, zoals aangegeven
op de bij verordening behorende kaartbeeld;  
Bedrijventerrein, Cluster, Grootschalige structuurbepalende elementen,
Masthoogte, Opschaling, Regionale centra, Stedelijke centra en Turbine:  
De beschrijving van deze begrippen zoals die is aangegeven in Bijlage II
behorende bij het Streekplan Windstreek 2000.
<br/><br/>

**Artikel 2. Beleid t.a.v. solitaire windturbines**  
1.  In een bestemmingsplan zijn geen regelingen toegestaan, die de plaatsing van
    nieuwe solitaire windturbines mogelijk maken.  
2.  De op het moment van inwerkingtreding van deze verordening bestaande
    solitaire windturbines mogen rechtens worden vervangen op dezelfde locatie,
    met dezelfde hoogte en met hetzelfde windenergievermogen.  
3.  Zolang een bestemmingsplan als bedoeld in het eerste lid, niet voldoet aan
    het bepaalde in lid 1 en 2, geldt die leden als een regeling als bedoeld in
    artikel 4.1, derde lid, van de Wet ruimtelijke ordening.
<br/><br/>

**Artikel 3. Beleid t.a.v. opschalingsclusters voor windturbines**  
In een bestemmingsplan zijn geen regelingen toegestaan, die de oprichting van
opschalingsclusters voor windturbines mogelijk maken, met uitzondering van
clusters ter vervanging van bestaande solitaire windturbines, waarvoor de
volgende bepalingen gelden:
<br/><br/>

Per gemeente is maximaal één opschalingscluster toegestaan, bestaande uit
minimaal 2 en maximaal 10 windturbines, te plaatsen op of aansluitend bij een
bedrijventerrein in stedelijke of regionale centra of plattelandskernen, of in
geval van aangetoonde onmogelijkheid van deze locaties, te plaatsen langs
grootschalige structuurbepalende elementen als bedoeld in artikel 1.  
De in artikel 1 aangegeven uitsluitingsgebieden komen niet in aanmerking voor
locaties ten behoeve van opschalingsclusters.  
De masthoogte voor windturbines in opschalingsclusters op of aansluitend bij een
bedrijventerrein in de stedelijke of regionale centra of langs de grootschalige
structuurbepalende elementen mag niet meer dan 60 meter bedragen en in de
overige gevallen van plaatsing op of aansluitend bij een bedrijventerrein in
plattelandskernen mag deze masthoogte niet meer dan 45 meter bedragen.  
De op het moment van inwerkingtreding van deze verordening bestaande
clusteropstellingen mogen op dezelfde locatie worden vervangen en/of
opgeschaald.  
Zolang een bestemmingsplan als bedoeld in het eerste lid, niet voldoet aan het
bepaalde in dat lid, geldt dat lid als een regeling als bedoeld in artikel 4.1,
derde lid, van de Wet ruimtelijke ordening.
<br/><br/>

**Artikel 4. Ontheffing solitaire windturbines**  
GS kunnen ontheffing verlenen van het bepaalde in artikel 2, onder 1 en toestaan
dat een nieuwe solitaire windturbine uitsluitend wordt geplaatst op of
aansluitend bij een bedrijventerrein in de stedelijke of regionale centra of
plattelandskernen, mits de windturbine voldoende landschappelijk wordt ingepast,
blijkend uit een bij het ontheffingsverzoek over te leggen landschappelijke
inrichtingsplan.  
Geen ontheffing kan worden verleend voor de plaatsing van nieuwe solitaire
windturbines binnen de in artikel 1 aangegeven uitsluitingsgebieden.  
De via ontheffing toegestane solitaire windturbines op of aansluitend bij een
bedrijventerrein in de stedelijke of regionale centra mogen maximaal 60 meter
bedragen en in de overige plattelandskernen maximaal 45 meter.
<br/><br/>

**Artikel 5. Algemene ontheffingsbepaling hoogteregeling solitaire windturbines
en windturbines in clusters**  
GS kunnen ontheffing verlenen van het bepaalde in artikel 3, lid 1, onder c en
artikel 4, onder 3 en toestaan dat solitaire windturbines en windturbines in
clusters een grotere hoogte krijgen dan in die artikelen aangegeven, mits geen
onevenredige afbreuk wordt gedaan aan de omringende gebruiksfuncties en het
verzoek om ontheffing is voorzien van een passende motivering waarin de noodzaak
en aanvaardbaarheid van de grotere masthoogte voldoende is onderbouwd ten
aanzien van de economische exploitatie, het landschap, de flora en fauna,
milieuhinder en externe veiligheid.
<br/><br/>

**Artikel 6. Procedureregels ontheffingen**  
Een besluit krachtens dit hoofdstuk wordt voorbereid met toepassing van afdeling
3.4 van de Algemene wet bestuursrecht.
<br/><br/>

**Artikel 7. Inwerkingtreding**  
Deze verordening treedt in werking op ……………………..
<br/><br/>

**Artikel 8. Citeertitel**  
Deze verordening kan worden aangehaald als ‘Verordening Windstreek’.
