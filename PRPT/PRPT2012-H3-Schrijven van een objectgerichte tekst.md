# Schrijven van een objectgerichte tekst
**In dit hoofdstuk wordt ingegaan op het algemene schrijfproces van objectgerichte
teksten.**

## Algemeen
Een goed opgebouwde tekst kent een heldere structuur. Voor de schrijver is dit
gemakkelijk, omdat duidelijk is wat waar hoort. Voor de lezer helpt een
duidelijke en herkenbare structuur bij het doorgronden van de tekst.
Objectgericht tekstverwerken vereist structuur. Vooraf is vastgelegd hoe de
tekst in elkaar zit. Dat kan heel gedetailleerd, zoals bij bestemmingsplannen.
Maar dat kan ook alleen op globaal niveau.

## TekstObjecten
Een tekstobject bestaat uit een zelfstandig leesbaar stuk(-je) tekst met een
titel. De inhoud van een object kan bestaan uit tekst, maar ook uit andere
objecten of een combinatie van beide. Als een hoofdstuk bestaat uit een aantal
paragrafen zijn dat ook zelfstandige objecten. Zijn er binnen de paragrafen
subparagrafen aanwezig, dan zijn ook dit weer zelfstandige objecten.

## Verwijzingen
Alle objecten hebben een eigen identificatie. Daarmee zijn ze vindbaar en
definieerbaar voor geautomatiseerde systemen. Er kan vanuit de digitale
verbeelding naar worden verwezen (´klik en open de tekst´), maar ook binnen de
tekst kan verwezen worden (“zoals bedoeld in artikel 1 lid 1”).
Of verwezen mag worden naar alle niveaus, hangt af van regelingen die daarvoor
per instrument getroffen kunnen zijn. Deze standaard zegt hier niets over.

## Verschillende planfiguren, verschillende toepassing
Objectgerichte planteksten zijn een relatief nieuw fenomeen. Op het gebied van
bestemmingsplannen en structuurvisies is er al behoorlijk wat ervaring opgedaan.
Bovendien zijn de regels van bestemmingsplannen zeer goed gestructureerd en is
deze structurering ook wettelijk geborgd via de SVBP2012. Voor andere
ruimtelijke instrumenten is er minder structuur voorhanden. In iedere
praktijkrichtlijn zoals genoemd in paragraaf 1.1 wordt er om die reden apart
aandacht besteed aan de opbouw van de objectgerichte teksten.
