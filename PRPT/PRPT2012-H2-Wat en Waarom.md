# Wat en Waarom
**In dit hoofdstuk wordt ingegaan op twee zaken: wat zijn objectgerichte teksten
en welke voordelen biedt het gebruik er van boven traditionele teksten.**

## Wat zijn objectgerichte planteksten?
Objectgerichte teksten zijn gewone teksten, die op een slimme manier in stukken
(objecten) zijn verdeeld.
Bij objectgerichte planteksten worden planteksten opgeknipt in stukken zoals
hoofdstukken, paragrafen en subparagrafen of artikelen, leden en subleden.
Uitgangspunt is dat ieder object (stuk) zelfstandig leesbaar is, een titel
heeft, begint met een hoofdletter en eindigt met een punt. Dit helpt de lezer,
zeker als de plannen via het internet worden ontsloten waarbij vaak
fragmentarisch door de tekst kan worden genavigeerd.

In het beste, meest objectgerichte geval, kan de tekst in vaststaande,
betekenisvolle delen worden verdeeld. Dat is inmiddels het geval voor de regels
van bestemmingsplannen. Daarvan is exact bekend, uit de SVBP2012, hoe ze zijn
ingedeeld. Daar is dus in objectgerichte termen eigenlijk ook geen sprake van
een artikel, maar van een bestemming waarvan de beschrijving in een artikel te
vinden is. Voor de overige teksten geldt dit (nog) niet.
Bij het indelen van overige teksten in objecten gebruik je de normale ordenende
principes voor het schrijven van teksten. Een document bestaat uit verschillende
delen die weer uit delen kunnen worden opgebouwd. Zo kan steeds een dieper
niveau aan de structuur worden toegevoegd.

Ieder object krijgt een eigen identificatie waardoor ernaar verwezen kan worden;
vanuit geometrie of vanuit de tekst. Of zelfs vanuit een externe bron.

Aan ieder object kunnen aanvullende kenmerken worden toegevoegd, bijvoorbeeld
welk soort object het is -bijvoorbeeld een begripsbepaling- en met welke
objecten het samenhangt.

## Welke teksten kunnen objectgericht worden gemaakt?
In principe kunnen alle teksten die volgens een vaste structuur worden
geschreven objectgericht worden gemaakt. Deze praktijkrichtlijn geeft alleen
invulling aan de ruimtelijk instrumenten zoals genoemd in paragraaf 1.2 van deze
praktijkrichtlijn.

## Waarom objectgerichte teksten?
Bij het gebruik van ruimtelijke plannen hebben objectgerichte planteksten in
potentie veel voordelen. Objectgerichte teksten zijn uitwisselbaar, beter met de
geometrie te verbinden, beter doorzoekbaar en beter op maat te tonen aan de
lezer. Ook voor de schrijver is er een aantal voordelen. In de volgende alinea’s
staan de belangrijkste redenen voor het gebruik van objectgerichte teksten.

**Objectgerichte planteksten maken volledig uitwisselen mogelijk**
Een objectgerichte tekst kan, net als de objectgerichte kaart, verder worden
bewerkt. Dat betekent dat objectgerichte teksten ook gebruikt kunnen worden voor
uitwisseling in processen. Met de HTML/PDF versies die “eindversies” zijn kan
dit niet, omdat dit presentatieformaten zijn die niet ingericht zijn om weer te
bewerken. Denk hierbij bijvoorbeeld aan de uitwisseling tussen adviesbureaus en
opdrachtgevers.

**Objectgerichte teksten kunnen dienen als basis bij herzieningen**  
Als (plan)teksten herzien worden, levert dit soms veel werk op omdat de
bewerkbare versie van een plan niet meer beschikbaar is. Als een objectgerichte
(XML) tekst de officiële versie is, bestaat dat probleem niet meer.

**Objectgerichte teksten sluiten beter aan op de IMRO2012-gecodeerde geometrie**  
Op het moment dat zowel de geometrie als de tekst uit objecten bestaan, kunnen
relaties worden gelegd tussen deze objecten. Zo worden geometrie en tekst
onderling en met elkaar verbonden. Door de relaties tussen de objecten en de
kenmerken van die objecten, ontstaat beter raadpleegbare informatie. Het wordt
mogelijk vanuit de digitale verbeelding naar de bijbehorende tekst te gaan, maar
ook omgekeerd van tekst naar verbeelding is mogelijk. Ook binnen teksten zijn
verwijzingen mogelijk.

**Objectgerichte teksten zijn beter toegankelijk**  
Objectgerichte teksten kunnen beter raadpleegbaar gemaakt worden dan
bijvoorbeeld Word- of HTML-documenten. Omdat:

-   Gegevens op meerdere manieren kunnen worden getoond. Iedere gebruikersgroep
    kan een eigen “bril” krijgen. Makelaars kunnen informatie anders
    gepresenteerd krijgen dan burgers;
-   Gegevens ook anders kunnen worden getoond op verschillende media;
-   Zoekmechanismen beter en verfijnder kunnen worden gemaakt;
-   Geometrie en tekst beter verknoopt zijn;
-   Meer vraaggericht werken met plannen mogelijk is: de gebruiker heeft een
    vraag en maakt deze kenbaar. Hij krijgt de informatie die daar bij hoort.
    Informatie moet hiervoor “slimmer” zijn opgeslagen dan in HTML of PDF.

**Er is minder kans op fouten**  
Vooraf ligt vast welke soort objecten er zijn en hoe deze samenhangen. Er kan
dan ook alleen maar op die manier worden gewerkt. Nummeringen, koppelingen en
verwijzingen worden automatisch bijgehouden, wat fouten voorkomt.

**Inhoud en opmaak (verbeelding) zijn gescheiden bij objectgerichte
planteksten**  
Kenmerk van objectgericht werken is dat vorm en inhoud gescheiden zijn. Omdat de
inhoud volledig gescheiden is van opmaak, hoeft de planschrijver zich niet bezig
te houden met opmaak.
De opmaak is apart geregeld. In de STRI2012 en de PRTRI2012 wordt hier nader op
ingegaan.

**Objectgerichte planteksten hebben één bron en vele verschijningsvormen**  
Vanuit dezelfde bron kunnen zonder veel werk papieren afdrukken en digitale
versies in allerlei soorten (Word, PDF, HTML, database etc.) worden gegenereerd.
