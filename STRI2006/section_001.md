## Inleiding

### Algemeen

Onder de Wet ruimtelijke ordening (Wro) worden alle planologische visies, plannen, besluiten, verordeningen en algemene maatregelen van bestuur (Wro instrumenten) digitaal vervaardigd en op elektronische wijze beschikbaar gesteld. Om dit mogelijk te maken zijn de RO Standaarden 2008 ontwikkeld. De landelijke voorziening Ruimtelijkeplannen.nl zorgt dat de ruimtelijke instrumenten bij gemeenten, provincies en departementen via één landelijk loket toegankelijk en raadpleegbaar zijn: <a href='http://www.ruimtelijkeplannen.nl' target='_blank'>www.ruimtelijkeplannen.nl</a>.

De ambitie voor interoperabiliteit en beschikbaarheid via Ruimtelijkeplannen.nl geldt ook voor plannen die niet gebaseerd zijn op basis van de RO Standaarden 2008 of 2012. Dat wil zeggen voor plannen die tot stand zijn gekomen onder de ‘oude’ WRO. Daarnaast geldt er een overgangsregeling voor de digitale verplichtingen van de oude WRO naar de Wro. Van 1 juli 2008 tot 1 januari 2010 gold dat de bronhouders vanuit de nieuwe Wro verplicht waren om de ruimtelijke instrumenten elektronisch beschikbaar te stellen, echter zonder nadere technische vereisten. Dit kon conform IMRO2006, alsook met Plancontour en PDF. 

### Plancontour & PDF

Voor digitale plannen die opgesteld zijn conform IMRO2006 of ’Plancontour & PDF’ is dit document opgesteld om ook deze bestaande plannen op uniforme wijze beschikbaar te stellen. Deze praktijkrichtlijn is nodig om drie redenen:

<ol><li>waarborgen van de bruikbaarheid en interoperabiliteit van deze plannen door middel van het vaststellen van technische vormvereisten;</li>
<li>waarborgen van de vindbaarheid en raadpleegbaarheid van deze plannen door middel van het vaststellen van regels rondom de elektronische beschikbaarstelling;</li>
<li>waarborgen van zekerheid voor afnemers door middel van het vaststellen van vereiste volledigheid van deze plannen.</li>
</ol>

### Leeswijzer

Dit document bestaat uit twee delen, te weten:

<ol><li>richtlijnen; </li>
<li>een aantal bijlagen.</li>
</ol>

De richtlijnen van de STRI2006 zijn vooral bedoeld voor leveranciers van software en elektronische infrastructuur voor de ondersteuning van het RO proces, en voor ICT medewerkers van de bronhouders van (oude) WRO-plannen en Wro instrumenten, maar niet zo zeer voor de RO-medewerkers, de eindgebruikers van de RO Standaarden, zelf. In de praktijk van de ruimtelijke ordening zullen veel zaken die hier expliciet worden beschreven ingebed zijn in software of processen.

### Status van dit document

In tegenstelling tot de STRI2008/STRI2012 kent deze praktijkrichtlijn geen wettelijke verankering. Het is dus niet verplicht om de richtlijn te hanteren bij het beschikbaar stellen van de bestaande IMRO2006 plannen en Plancontour & PDF. 

Het toepassen van deze praktijkrichtlijn vindt plaats op basis van het creëren van meerwaarde voor de eigen organisatie, en zorgt tevens voor een betere dienstverlening.

Het beheer van deze praktijkrichtlijn is ondergebracht bij Geonovum in het reguliere beheerproces van de RO Standaarden. Daarmee wordt een blijvende samenhang beoogd tussen deze praktijkrichtlijn en de overige RO Standaarden.

### STRI2006 & STRI2008

De STRI2006 Praktijkrichtlijn kent een nauwe samenhang met de STRI2008 /STRI2012 en IMRO2006. Waar dit van toepassing is wordt er steeds verwezen naar onderdelen uit deze documenten.

De titel ‘STRI2006’ is gekozen vanwege de nauwe samenhang met de STRI2008, de Standaard Toegankelijkheid Ruimtelijke Instrumenten, onderdeel van de RO Standaarden 2008. Beide bepalen infrastructuur voor het publiceren van ruimtelijke plannen. Het gebruik van de STRI2008 voor IMRO2006 en ‘Plancontour & PDF’ is technisch niet mogelijk. Het gebruik van identificaties, bestandsnamen wijkt daarvoor te veel af in het IMRO2006 ten opzichte van RO Standaarden 2008.

De belangrijkste verschillen:

<ul><li>De STRI2006 ondersteunt de oude WRO. De STRI2008 ondersteunt de nieuwe Wro instrumenten (digitale aspecten van de nieuwe Wro);</li>
<li>De opbouw van de identificatie in IMRO2006 is anders dan in IMRO2008/IMRO2012. De identificatie wordt ook gebruikt voor de bestandsnamen van de planonderdelen. De STRI2008 handhaaft strikt de bestandsnaamconventie van de RO Standaarden. De STRI2006 past bij de (vrijere) bestandsnaamconventie van IMRO2006;</li>
<li>In de RO Standaarden 2008 en 2012 is er een geleideformulier, in de vorm van een XML-schema, waardoor automatisch vastgesteld kan worden welke planonderdelen een plan omvat. Het is conform STRI2006 niet verplicht gebruik te maken van een geleideformulier. Wanneer wel gebruik wordt gemaakt van een geleideformulier kan dit of in PDF of XML formaat worden meegeleverd. Het manifest conform STRI2006 is wel op basis van XML;</li>
<li>Er worden aan IMRO2006 plannen en plancontouren geen authenticiteit kenmerken meegegeven omdat digitale plannen die niet conform de RO Standaarden 2008 zijn opgesteld ook geen juridische authentieke stukken zijn. </li>
</ul>

