# Inleiding op de PRTRI2012
**In dit inleidende hoofdstuk is het kader gegeven waarbinnen de Standaard
Toegankelijkheid Ruimtelijk Instrumenten gebruikt wordt.**

In de Wet ruimtelijke ordening (Wro) is vastgelegd dat planologische visies,
plannen, besluiten, verordeningen, algemene maatregelen van bestuur en
onderliggende ministeriële regelingen digitaal vervaardigd en op elektronische
wijze beschikbaar gesteld moeten worden. Daarnaast is ook in de Wet algemene
bepalingen omgevingsrecht (Wabo) een verplichte elektronische
beschikbaarstelling opgenomen voor sommige gevallen. Om dit
mogelijk te maken zijn de RO standaarden ontwikkeld. De Standaard
Toegankelijkheid Ruimtelijke Instrumenten (STRI2012) is één van de standaarden
uit dit samenhangende pakket. Het voorliggende document vormt een toelichting op
de STRI2012.

De STRI2012 is vooral bedoeld voor leveranciers van software en elektronische
infrastructuur voor de ondersteuning van het RO proces, en voor ICT medewerkers
van de bronhouders van ruimtelijke instrumenten, maar niet zo zeer voor de RO
medewerkers, de eindgebruikers van de RO standaarden, zelf. In de praktijk van
de ruimtelijke ordening zullen veel zaken die hier expliciet worden beschreven
ingebed zijn in software of processen. Deze toelichting heeft een algemener
karakter en heeft een verklarend doel ten opzichte van de normen.

De STRI2012 is van toepassing op de volgende ruimtelijke instrumenten:  
-   bestemmingsplan;
-   rijksbestemmingsplan;
-   inpassingsplan;
-   structuurvisie;
-   beheersverordening;
-   voorbereidingsbesluit;
-   aanwijzingsbesluit (proactieve aanwijzing);
-   reactieve aanwijzing;
-   provinciale verordening;
-   algemene maatregel van bestuur;
-   ministeriële regeling;
-   exploitatieplan;
-   omgevingsvergunning[^1];
-   gerechtelijke uitspraak;

[^1]: *Het betreft hier de omgevingsvergunning als bedoeld in artikel 2.12
eerste lid, onder a, sub 3e van de Wabo*  

De opbouw van deze praktijkrichtlijn is identiek aan de opbouw van de STRI2012.
Ieder hoofdstuk in deze praktijkrichtlijn vormt een toelichting op het
corresponderende hoofdstuk in de STRI2012.

Voor STRI2012 geldt sinds januari 2014 de werkafspraak dat bronhouders van
ruimtelijke instrumenten de manifesten en plannen voortaan alleen publiceren via
poort 80 voor HTTP verkeer of poort 443 voor HTTPS verkeer. Vanaf publicatie van
deze werkafspraak tot het tijdstip van inwerkingtreden van vernieuwde RO
Standaarden of omgevingstandaarden dan wel nader bericht van de beheerder van de
RO Standaarden geldt deze werkafspraak, die beschikbaar is via de [Geonovum
website](https://www.geonovum.nl/geo-standaarden/ro-standaarden-ruimtelijke-ordening#Werkafspraken).

