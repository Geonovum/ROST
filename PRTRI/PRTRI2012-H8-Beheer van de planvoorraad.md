# Beheer van de planvoorraad

**De planvoorraad van Ruimtelijkeplannen.nl wordt sinds inwerkingtreding van de Omgevingswet automatisch ontsloten in het Omgevingsloket. Het Informatiehuis Ruimte verzorgt deze ontsluiting op basis van regels uit het overgangsrecht. In het <a href='https://wetten.overheid.nl/BWBR0045037/2025-01-01#Hoofdstuk11' target='_blank'>Besluit elektronische publicaties, artikel 11 lid 1 onder 6</a> is geregeld dat uiterlijk tot 1 januari 2032 de landelijke voorziening Ruimtelijkeplannen.nl blijft functioneren. De regels blijven gelden tot deze worden vervangen en juridisch vervallen. Technisch vervallen ze niet automatisch; alleen de bronhouder heeft zicht op welke regels uit de planvoorraad nog geldig zijn. In aanvulling op de handreiking <a href='https://docs.geostandaarden.nl/ro/doo/' target='_blank'>Ruimtelijke plannen op orde onder de Omgevingswet</a> wordt in dit hoofdstuk aangegeven waar de bronhouder op moet letten bij het beheer van de planvoorraad onder de Omgevingswet.**

## Wijzigen reeds eerder gepubliceerde plannen

### Foutherstel

Ambtelijk foutherstel in een ruimtelijk plan of besluit is het herstellen van de metadata c.q. de technische kenmerken van het ruimtelijk plan of besluit, of het opheffen van inconsistenties in de planvoorraad tussen bronhouder en Ruimtelijkeplannen.nl. Ambtelijk foutherstel wordt door de door de bronhouder, zonder voorafgaand besluit uitgevoerd. Het naderhand door de bronhouder aanpassen van reeds eerder gepubliceerde plannen kan en mag, indien het gaat om:

<br/>
<ul><li>een (beperkte) set van metadata die van cruciaal belang is voor (blijvende) begrijpelijkheid, raadpleegbaarheid en bruikbaarheid van plannen. Dit geldt niet alleen in Ruimtelijkeplannen.nl, maar ook in de landelijke voorziening digitaal stelsel Omgevingswet (DSO).</li>
<li>het ervoor zorgen dat, op grond van de bestaande verplichting daartoe in het Besluit ruimtelijke ordening (Bro), de lokaal aanwezige planvoorraad consistent is met de landelijke voorziening Ruimtelijkeplannen.nl.</li>
</ul>
<br/>

Bij gebreken aan de inhoud van het plan of besluit zal het bevoegd gezag een nieuw besluit moeten nemen of een nieuwe procedure moeten volgen. De hoofdregel is dat foutherstel niet gaat over de inhoud van een plan of besluit, maar om vorm- of technische aspecten die van belang zijn voor blijvende raadpleegbaarheid, bruikbaarheid en toegankelijkheid van het plan. Foutherstel is alleen mogelijk:

<ol><li>Indien het gebrek niet gaat over de inhoud van het besluit, maar om bepaalde metadata of inconsistentie tussen bronhouder en Ruimtelijkeplannen.nl kan worden volstaan met een ambtelijk herstel zonder besluit.</li>
<li>Indien een goede verantwoording van uitgevoerd foutherstel gewaarborgd is, in ieder geval intern binnen de organisatie. Hierdoor kan later altijd gereconstrueerd worden wat de aanleiding van de hersteloperatie was en wie, wanneer, wat en hoe het herstel heeft uitgevoerd. </li>
</ol>
<br/>
Bij foutherstel zijn er in beginsel geen juridische consequenties aan verbonden. De inhoud van het plan of besluit mag daarbij niet worden aangepast, ook niet de bijbehorende geometrie. Het herstel van een plan kan voor de volgende kenmerken van het plan of besluit (attributen met waarden):

<ul><li>Manifest<ul><li>Dossierstatus</li>
</ul>

</li>
<li>Dataset<ul><li>Planidentificatienummer</li>
<li>Type plan</li>
<li>Naam van het plan</li>
<li>Planstatus info (datum en status)</li>
<li>Overheidscode / naam overheid</li>
<li>Verwijzingen naar externe plannen</li>
<li>Bijlage(n)</li>
<li>HTML planteksten naar XML planteksten </li>
</ul>

</li>
</ul>
<br/>

De digitale waarmerken met behulp van de digitale handtekening in het geleideformulier/manifest borgen de authenticiteit, onveranderlijkheid en volledigheid van de dataset. De bronhouder moet bij publicatie van een nieuwe of gewijzigde versie van een plan het geleideformulier/manifest opnieuw ondertekenen door gebruik te maken van de Wro-plansoftware.

### AVG-proof

Op grond van de Algemene verordening gegevensbescherming (AVG) wordt het afgeraden persoonsgegevens elektronisch beschikbaar te stellen, dan wel op internet te publiceren. Inspraak- of zienswijzennota’s, raadsbesluiten, plandocumenten, bijlagen of in de toelichting opgenomen persoonsgegevens moeten voor publicatie geanonimiseerd worden. Dit betekent dat naam-, adres- en woonplaatsgegevens (NAW), telefoonnummer en e-mailadres van natuurlijke personen verwijderd of machinaal onleesbaar gemaakt moeten worden. Dit geldt ook voor digitale bestanden zoals PDF-documenten, CSS bestanden, afbeeldingen of een GML bestand die persoongegevens kunnen bevatten in de metadata van dat betreffende bestand. Gegevens mogen niet worden verwerkt tenzij er ten minste één wettelijke basis is om dit te doen. De bronhouder van het ruimtelijk plan of besluit is verantwoordelijk voor deze afweging en aanpassing. Mocht na publicatie van het plan blijken dat er op grond van de AVG onderdelen van het plan alsnog geanonimiseerd moeten worden, dan wordt dit als technische aanpassing beschouwd waarvoor geen nieuw besluit noodzakelijk is. De volgende stappen moeten dan doorlopen worden:

<br/>
<ul><li>Verwijder het betreffende plan of besluit uit het manifest;</li>
<li>Controleer altijd, voordat een plan opnieuw wordt gepubliceerd, of het verwijderde plan ook daadwerkelijk van Ruimtelijkeplannen.nl is verwijderd (niet meer zichtbaar is in de viewer van Ruimtelijkeplannen.nl);</li>
<li>Anonimiseer het betreffende onderdeel van het plan of planbestand;</li>
<li>Pas het planversienummer niet aan;</li>
<li>Waarmerk het plan ppnieuw met de Wro-plansoftware, valideer en publiceer op de weblocatie en biedt het plan weer aan aan Ruimtelijkeplannen.nl.</li>
</ul>

### AVG bij reeds verwijderde of vervallen plannen

Plannen die na 1 januari 2024 van Ruimtelijkeplannen.nl zijn verwijderd, blijven in de landelijke voorziening digitaal stelsel Omgevingswet (waaronder het Omgevingsloket) beschikbaar en vindbaar, ook als deze plandocumenten zijn vervallen. Dit is mogelijk in verband met de functie tijdreizen in het DSO. Voor het anonimiseren van deze reeds vervallen en verwijderde plannen gelden de volgende stappen:

<br/>
<ul><li>Anonimiseer het betreffende (matadata)onderdeel van het plan of planbestand;</li>
<li>Gebruik het planidentificatienummer van het vervallen/verwijderde plan en pas het planversienummer niet aan;</li>
<li>Het plan inladen in de Wro-plansoftware, opnieuw waarmerken, valideren en publiceren op de weblocatie en weer aanbieden aan Ruimtelijkeplannen.nl;</li>
<li>Nadat het plan zichtbaar is geworden op Ruimtelijkeplannen.nl en de viewer Regels op de kaart kunt u het plan verwijderen uit uw manifest;</li>
<li>Na het verwijderen van het plan uit het manifest, het manifest weer waarmerken en beschikbaarstellen aan Ruimtelijkeplannen.nl.</li>
</ul><br/>

Het plan of besluit is verwijderd uit Ruimtelijkeplannen.nl maar door middel van tijdreizen nog wel vindbaar in het DSO, maar nu geanonimiseerd.

## Opschonen van de planvoorraad

Gemeenten, provincies en het Rijk (bronhouders) maken met behulp van een Manifest via de index van Ruimtelijkeplannen.nl inzichtelijk welke ruimtelijke instrumenten beschikbaar gesteld worden. In dit hoofdstuk gaan we in op de verschillende mogelijkheden voor de bronhouder om de planvoorraad op te schonen.
Ieder ruimtelijk instrument is opgebouwd uit een samenhangende set bronbestanden. Via het Manifest van de bronhouder wordt de planvoorraad van het bevoegd gezag beschikbaar gesteld op Ruimtelijkeplannen.nl. De huidige planvoorraad op Ruimtelijkeplannen.nl is niet alleen veel data, het is ook een verzameling aan actuele en vervallen planversies door elkaar. Om geen verwarring bij de gebruiker van het Omgevingsloket te laten ontstaan is het van belang dat de bronhouder blijvend de planvoorraad opschoont en alleen de meest actuele planversie te laten staan. 
Hoe bronhouders verder hun ruimtelijke plannen in verschillende situaties op orde houden onder de Omgevingswet is in een separate de handreiking toegelicht. 

<br/>
Het is onder de Wro nooit de bedoeling geweest om Ruimtelijkeplannen.nl als archief te gebruiken (zie <a href='https://docs.geostandaarden.nl/ro/arp/' target='_blank'>handreiking Archiveren ruimtelijke plannen</a>). Zorg als bronhouder ervoor dat officiële planversies digitaal gearchiveerd worden in een archiefsysteem. Een bronhouder blijft altijd zelf verantwoordelijk voor het archiveren van de data. 

### Na onherroepelijk worden van een plan

De bronbestanden van iedere beschikbaar gestelde versie van een ruimtelijk instrument blijven toegankelijk totdat een instrument onherroepelijk in werking is getreden of is vervallen. Dit is vastgelegd in het <a href='http://wetten.overheid.nl/BWBR0023798' target='_blank'>Besluit ruimtelijke ordening</a> (Bro). Wanneer het instrument eenmaal onherroepelijk is, verwijdert de bronhouder met behulp van de Wro-plansoftware zelf de oudere versies, zoals (voor)ontwerp en eventueel eerder vastgestelde versies, uit het manifest en daarmee van Ruimtelijkeplannen.nl. Hiermee wordt verwarring, bij de gebruiker van het Omgevingsloket, over welke regels gelden voorkomen.  
<br/>

Voor het verwijderen van plannen en/of volledige dossiers kan het gaan om de volgende stukken:
1. Oudere versies, concepten, voorontwerpen, ontwerpen van plannen waarvan de procedure inmiddels is afgerond of de procedure vroegtijdig is beëindigd;
2. Verouderde voorbereidingsbesluiten (ouder dan 1 jaar);
3. Vervallen plannen en dossiers, bijvoorbeeld het plan is inmiddels geactualiseerd of vergunningen die inmiddels verwerkt zijn in een bestemmingsplan;
4. Plancontour & PDF Plannen (PCP) en IMRO2006 plannen die inmiddels zijn vervangen door nieuwere plannen.
<br/>

Met behulp van de Wro-plansoftware verwijdert de bronhouder zelf de oude/vervallen plannen en het dossier uit het manifest. De bronhouders ondertekent de nieuwe versie van het manifest en stelt deze beschikbaar via de bestaande <a href='https://www.ruimtelijkeplannen.nl/index' target='_blank'>weblocatie</a>. Ruimtelijkeplannen.nl zal de plannen nu ook daadwerkelijk uit de database verwijderen. De plannen zijn niet meer raadpleegbaar via Ruimtelijkeplannen.nl en niet meer beschikbaar via de index. De plannen zijn nu ook niet meer beschikbaar via de services van Ruimtelijkeplannen.nl.

Verwijder het dossier en de onderliggende planversies en gebruik niet de dossierstatus ‘vervallen’. Een plan met de dossierstatus ‘vervallen’ is niet meer zichtbaar in de viewer van Ruimtelijkeplannen.nl, maar het plan is nog wel zichtbaar in het Omgevingsloket. Voor de gebruiker van het Omgevingsloket kan er hierdoor verwarring ontstaan als er meerdere versies van de regels beschikbaar zijn: welke regels gelden dan?

### STRI2006 manifest voor analoge plannen

Sinds inwerkingtreden van de Wet ruimtelijke ordening (Wro) in 2008 hebben gemeenten gebruik gemaakt van de mogelijkheid de onder de oude WRO gemaakte analoge papieren (en nog) vigerende ruimtelijke instrumenten digitaal maken en te ontsluiten via Ruimtelijkeplannen.nl. Dit digitaliseren is gedaan op basis van de facultatieve standaard ‘Plancontour & PDF’(<a href='https://docs.geostandaarden.nl/ro/PRPCP2008/' target='_blank'>PRPCP2008</a>). De Standaard Toegankelijkheid voor IMRO2006 en Plancontour- & PDF plannen (<a href='https://docs.geostandaarden.nl/ro/STRI2006/' target='_blank'>STRI2006</a>), beschrijft hoe je pdf bestanden en oude IMRO2006 plannen toegankelijk maakt.
Met invoering van de Omgevingswet op 1 januari 2024 is het gebruik van de PRPCP2008 en STRI2006 vervallen. Deze facultatieve standaarden vallen niet onder overgangsrecht van Wro naar Omgevingswet. Het ontsluiten van plancontour en PDF plannen via Ruimtelijkeplannen.nl is vanaf 1 januari 2024 niet meer mogelijk. Sinds 1 januari 2024 zijn er nog verscheidende bronhouders die een 2006 manifest hebben. Wanneer onduidelijk is of de bronhouder nog IMRO2006 en Plancontour- & PDF plannen op Ruimtelijkeplannen.nl heeft staan, dan kan dit als volgt worden onderzocht: 

<br/>
<ul><li>Ga naar de <a href='https://www.ruimtelijkeplannen.nl/index' target='_blank'>index van Ruimtelijkeplannen.nl</a>,</li>
<li>zoek op gemeente en</li>
<li>klik op de link van de manifest locatie om te zien welke plannen in het manifest zijn opgenomen.</li>
</ul><br/>

Met behulp van Wro-plansoftware kan een plan uit het 2006 manifest worden verwijderd. Het betreffende plan zal dan ook verwijderd worden van Ruimtelijkplannen.nl. In het geval door de bronhouder het laatste plan en daarmee het gehele 2006 manifest wil verwijderen, moet dit in samenwerking met het Kadaster worden gedaan. Neem hiervoor contact op met het Kadaster via het <a href='https://www.ruimtelijkeplannen.nl/web-roo/docs/bronhouders/Aanvraag_wijziging_Index.pdf' target='_blank'>wijzigingsformulier op de website van Ruimtelijkeplannen.nl</a>.


