## Inleiding

**Het planproces in de ruimtelijke ordening is conform de Wet ruimtelijke ordening volledig digitaal. Om uitwisseling van bestanden mogelijk te maken, zijn afspraken gemaakt: RO Standaarden. Iedereen die ruimtelijke plannen maakt, is tot inwerkingtreden van de Omgevingswet verplicht deze standaarden toe te passen.**

De RO Standaarden zijn wettelijk verankerd in de <a href='http://wetten.overheid.nl/BWBR0020449' target='_blank'>Wet ruimtelijke ordening</a>. Al sinds 2010 geldt dat digitale plannen de juridisch bindende plannen zijn. Met de inwerkingtreding van het <a href='http://wetten.overheid.nl/BWBR0023798' target='_blank'>Besluit ruimtelijke ordening</a> (Bro) en de ministeriële <a href='http://wetten.overheid.nl/BWBR0031829' target='_blank'>Regeling standaarden ruimtelijke ordening 2012</a>, is het toepassen van de RO Standaarden 2012 verplicht voor alle plannen die op of na 1 juli 2013 in procedure zijn gegaan. Daarnaast is ook in de <a href='http://wetten.overheid.nl/BWBR0024779' target='_blank'>Wabo</a> en in de <a href='http://wetten.overheid.nl/BWBR0027431' target='_blank'>Crisis- en herstelwet</a> deels verplicht gebruik van de RO Standaarden opgenomen. De RO Standaarden bestaan uit afspraken die ervoor zorgen dat makers van plannen in heel Nederland dezelfde termen en kleuren toepassen. Ook zijn er technische afspraken gemaakt die ervoor zorgen dat plannen digitaal uitgewisseld kunnen worden. De landelijke voorziening Ruimtelijkplannen.nl zorgt dat de ruimtelijke instrumenten bij gemeenten, provincies en departementen via één landelijk loket toegankelijk en raadpleegbaar zijn: <a href='http://www.ruimtelijkeplannen.nl' target='_blank'>www.ruimtelijkeplannen.nl</a>. 

Met ingang van 1 juli 2018 is de actualiseringsplicht van 10 jaar voor bestemmingsplannen komen te vervallen. Daarmee is het anno 2022 nog steeds zo dat niet heel Nederland afgedekt is met objectgerichte plannen. 

Uiteraard kunnen gemeenten de onder de oude (papieren) WRO (en nog) vigerende ruimtelijke instrumenten digitaal en objectgericht maken. Dat heet ‘achteraf IMRO-coderen’. Het op basis van de objectgerichte plancontour toegang hebben tot de gescande planonderdelen wordt gezien als een alternatief. Dit alternatief wordt kortweg ook wel geduid als ‘Plancontour & PDF’ en geldt als facultatieve praktijkrichtlijn. Het op deze manier digitaliseren van de ruimtelijke instrumenten van gemeenten, provincies en rijk, zijn hierdoor via Ruimtelijkeplannen.nl ‘plat’ digitaal beschikbaar en te benaderen vanuit de geografische correcte ligging van het plangebied.

Door het vervallen van de actualiseringsverplichting bevat Ruimtelijkeplannen.nl ook voor een deel Plancontour & PDF-plannen die kunnen vallen onder zowel de oude WRO als de overgangsregeling van de Wro. 

